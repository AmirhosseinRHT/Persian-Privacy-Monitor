سیاست نامه حریم خصوصی

«بازار» به حریم خصوصی کاربران خود احترام می‌گذارد و متعهد به حفاظت از اطلاعات شخصی است که شما در اختیار آن می‌گذارید. از آنجا که جمع‌آوری و پردازش اطلاعات شخصی بخش غیرقابل اجتنابی در فرایندهای مبتنی بر گوشی همراه و اینترنت است لذا به منظور آگاهی کامل از سیاست و عملکرد بازار در این زمینه، مطالعه این سند تحت عنوان «سیاست نامه حریم خصوصی» و هر گونه پیام دیگری که در خصوص جمع‌آوری و پردازش اطلاعات توسط بازار به حساب کاربری شما ارسال می‌شود، ضروری است. این سند مشتمل بر موارد ذیل در خصوص اطلاعات شخصی و یک واژه‌نامه است که مطالعه آن را برای درک بهتر اصطلاحات تخصصی پیشنهاد می‌کنیم. ۱- درباره بازار ۲- تغییرات این سند ۳- برنامه، سایت و سرویس‌های اشخاص ثالث ۴- کدام اطلاعات توسط بازار جمع‌آوری می‌شوند ۵- از اطلاعات چه استفاده‌ای می‌کنیم ۶- اطلاعات در اختیار چه اشخاصی قرار می‌گیرند ۷- امنیت اطلاعات شخصی ۸- درخواست‌های شما

۱- درباره بازار

نرم‌افزار بازار یک فروشگاه برنامه‌های اندرویدی است که اولین نسخه آن در بهمن ۱۳۸۹ توسط جمعی از دانشجویان و فارغ‌التحصیلان ایرانی طراحی و منتشر شد. هم‌اکنون این فروشگاه به بیش از ۴۰ میلیون کاربر و ۲۲ هزار توسعه‌دهنده برنامه‌های اندرویدی خدمت‌رسانی می‌کند. این محصول متعلق به شرکت آوای همراه هوشمند هزاردستان به شماره ثبت ۴۴۷۹۹۸ است. اطلاعات بیشتر در مورد بازار را می‌توانید از اینجا به دست آورید. در این سند، منظور از «بازار» و «ما»، شرکت آوای همراه هوشمند هزاردستان با شماره ثبت ۴۴۷۹۹۸ است.

۲- تغییرات این سند

این سند مطابق با آخرین تغییرات قوانین و مقررات موضوعه کشور تدوین شده و مبیّن کلیه حقوق شما تحت قانون تجارت الکترونیکی مصوب ۱۳۸۲و اسناد بین‌المللی ذی‌ربط است. این سند ممکن است دستخوش تغییرات و تجدیدنظر شود و در صورتی که اطلاع‌رسانی تغییرات به موجب قانون الزامی باشد، این تغییرات از طریق حساب کاربری به کاربران اطلاع داده خواهد شد. این سند، آخرین بار در تاریخ ۱ شهریور ۹۸ مورد بازبینی و به‌روزرسانی قرار گرفت.

۳- برنامه، سایت و خدمات اشخاص ثالث

سایت و نرم‌افزار بازار حاوی برنامه‌ها یا لینک‌های متعلق به اشخاص ثالث است به نحوی که کلیک کردن روی آن‌ها می‌تواند منجر به جمع‌آوری اطلاعات شخصی شما شود. توصیه بازار این است که علاوه بر این سند و تغییرات آن، سیاست‌های حریم خصوصی (Privacy Policy) برنامه‌ها و لینک‌های متعلق به اشخاص ثالث را به دقت مطالعه کنید. بازار هیچ مسئولیتی در قبال اطلاعاتی که با اشخاص ثالث به اشتراک می‌گذارید نخواهد داشت. این امر در مورد مطالب اشخاص ثالث که در سایت یا برنامه‌ها مشاهده می‌کنید و پیشنهادهایی که در رابطه با استفاده از محصولات و خدمات خود دارند، نیز صادق است.

۴- کدام اطلاعات توسط بازار جمع آوری می شوند

اطلاعات ممکن است توام با نصب و/یا استفاده شما از خدمات بازار (اطلاعات فنی و گزارش‌های سرور عمدتاً به این شیوه جمع‌آوری می‌شوند و در سرورهای ما نگهداری می‌شوند) در دسترس و اختیار بازار قرار گیرد، همچنین بازار ممکن است اطلاعات را مستقیماً از شما دریافت کند (هنگام ایجاد حساب کاربری، ثبت نظر، تماس و مکاتبه با پشتیبانی و یا تکمیل هر فرم یا ورود اختیاری اطلاعات). ۱-۴- اطلاعاتی که با نصب و/یا استفاده از نرم‌افزار بازار جمع‌آوری می‌شوند اطلاعات مربوط به استفاده از خدمات بازار و اطلاعات دستگاهی که نرم‌افزار بازار بر روی آن نصب شده‌ است همزمان با نصب نرم‌افزار بر روی دستگاه شما (بدون ایجاد حساب کاربری) جمع‌آوری می‌شوند. برخی از این اطلاعات عبارتند از: ۱-۱-۴- نوع دستگاه، زبان و نوع سیستم عامل دستگاه شما، ۲-۱-۴- شناسه اندروید و شناسه تبلیغاتی اندروید ویژه دستگاه شما، شناسه تبلیغاتی اندروید صرفاً به منظور تحلیل رفتار کاربر و نمایش تبلیغات یا پیشنهادات به صورت شخصی‌سازی‌شده، بدون اینکه به‌طور مستقیم به شخص حقیقی معین و مشخص مرتبط باشد، مورد استفاده قرار می‌گیرد. در صورت تغییر شناسه تبلیغاتی توسط کاربر، شناسه تبلیغاتی جدید به شناسه تبلیغاتی قبلی و اطلاعات مرتبط به آن، متصل نخواهد شد. ۳-۱-۴- جست‌وجوهای انجام شده و نتایج انتخاب‌شده، ۴-۱-۴- مدت و باز‌ه‌های استفاده شما از خدمات بازار، ۵-۱-۴- برنامه‌های نصب شده، ۶-۱-۴- اطلاعات فنی و گزارش‌های سرور شامل آدرس پروتکل اینترنت (IP)، نوع شبکه و نوع و نسخه مرورگر، اطلاعات مهم دستگاه هنگام وقفه‌ها (Crashes) شامل وضعیت روت بودن یا نبودن دستگاه، میزان کل رم و میزان فضای پر آن هنگام وقفه، روز و ساعت رخدادها، خاموش یا روشن بودن شبکه بی‌سیم، خاموش یا روشن بودن شبکه دیتا، خاموش یا روشن بودن وضعیت رومینگ، ۷-۱-۴- ما ممکن است از کوکی‌ها (cookies) در جمع‌آوری اطلاعات استفاده کنیم. کوکی فایلی است که به درخواست یک سایت، توسط مرورگر ایجاد می‌شود و به سایت امکان ذخیره بازدید‌های شما و مناسب‌سازی آنها را فراهم می‌نماید. به عنوان مثال ما با استفاده از کوکی می‌توانیم محتوایی را به شما پیشنهاد بدهیم که متناسب با علاقه‌ها و ترجیحات شما باشد. بسیاری از مرورگرها امکان غیرفعال کردن کوکی را فراهم کرده‌اند، به این منظور می‌توانید راهنمای مرورگرها را مطالعه کنید. (برای مثال، Internet Explorer ، Google Chrome ، Mozilla Firefox و Apple Safari )

۲-۴- اطلاعاتی که بعد از ایجاد حساب کاربری در اختیار بازار قرار می‌گیرد اطلاعاتی که توسط بازار (بعد از ایجاد حساب کاربری) جمع‌آوری می‌شوند شامل موارد ذیل است: ۱-۲-۴- اطلاعاتی که برای ایجاد حساب کاربری در نرم‌افزار بازار ضروری است شامل شماره تلفن همراه، آدرس ایمیل و رمز عبور (به صورت رمز‌گذاری‌شده) یا سایر اطلاعاتی که شما در اختیار بازار قرار می‌دهید، ۲-۲-۴- نظراتی که در نرم‌افزار بازار ثبت می‌نمایید و فهرستی از محصولات و خدمات خریداری شده (مانند برنامه و بازی و ویدیو و ...)، ۳-۲-۴- سوابق کلیه خریدها در بستر بازار. ۳-۴- صدا و مکاتبات شما در تماس با تیم پشتیبانی ضبط می‌گردد. در صورتی که شما مایل نیستید اطلاعات شما در اختیار بازار قرار گیرد، لطفا از نصب نرم‌افزار بازار و/یا ایجاد حساب کاربری و ثبت اطلاعات شخصی در سایت و نرم‌افزار بازار خودداری نمایید.

۵- بازار از اطلاعات چه استفاده‌ای می کند

موارد عمده استفاده از اطلاعات عبارتند از: ۱-۵- استفاده از اطلاعات به منظور اجرای قرارداد فعلی یا آتی بین بازار و کاربر یا در مواردی که برای استیفای حقوق قانونی بازار ضروری باشد. به عبارت دیگر، از آنجا که بازار برای ارائه بهترین محصولات و خدمات، با بیشترین امنیت برای کاربر و همچنین بهبود خدمات نیاز به استفاده از برخی اطلاعات دارد، بنابراین بازار با استفاده از اطلاعات کاربران ممکن است اقدامات ذیل را انجام دهد: ۱-۱-۵- ارزیابی عملکرد سایت و نرم‌افزار بازار و رفع اشکالات آن‌ها در نسخه‌های آتی، ۲-۱-۵- افزایش امنیت و صحت عملکرد سایت و نرم‌افزار، ۳-۱-۵- بهبود تجربۀ کاربری از طریق انطباق نرم‌افزار بازار با نیازها و شرایط کاربر و سیستم‌عامل‌های مورد استفاده در دستگاه‌های متنوع کاربران، ۴-۱-۵- تحلیل رفتار کاربران در استفاده از سایت و نرم‌افزار از جمله در مواجهه با نتایج جستجو و در نتیجه بهبود نتایج جست‌وجو با توجه به کلیدواژه‌های جستجو شده در میان کاربران، ۵-۱-۵- ارائه خدمات به نحوی که کاربر بتواند به نحوی کارآمد و منحصر به فرد، از کلیه امکانات موجود در سایت و برنامه استفاده کند به عنوان مثال بهبود نتایج جستجو و ارائه پیشنهاد‌های اختصاصی به کاربر، ۶-۱-۵- نمایش تاریخچه جستجوهای مشابه به کاربر در هنگام جستجو، ۷-۱-۵- انجام و تکمیل تراکنش و خرید درون‌برنامه‌ای، ۸-۱-۵- اطلاع‌رسانی رخدادهای مهم مانند به‌روزرسانی‌های خدمات و محصولات (برنامه‌های نصب شده)، تغییرات مهم در شرایط استفاده از بازار یا سیاست‌نامه حریم خصوصی، ۹-۱-۵- پیشنهاد خدمات و برنامه‌ها بر اساس جست‌وجوهای کاربر و اولویت‌هایی که به بازار اعلام کرده است، ۱۰-۱-۵- آموزش تیم پشتیبانی برای پاسخگویی به کاربران و نظارت بر عملکرد آن‌ها، ۱۱-۱-۵- استفاده از اطلاعات برای طرح دعوا توسط بازار، دفاع و پاسخگویی در برابر دعاوی مطروحه علیه بازار و هرگونه اقدام قضایی یا اداری مرتبط به منظور دفاع از حقوق و اموال بازار یا کاربران، ۱۲-۱-۵- حسب مورد استفاده از اطلاعات برای بازپرداخت وجوه به کاربران، ۱۳-۱-۵- انجام مکاتبات و تماس با کاربران توسط تیم پشتیبانی، ۱۴-۱-۵- توسعه و ارائه خدمات بهتر و بیشتر توسط بازار یا مجموعه شرکت‌های همکار و وابسته به بازار، ۵-۲- بازار اطلاعات کاربران را برای ارائه‌ی گزارش‌های آماری از صنعت و کاربران، بدون اینکه به طور مستقیم به یک شخص حقیقی مشخص و معین مرتبط باشد، استفاده می‌کند.

۶- اطلاعات در اختیار چه اشخاصی قرار می گیرند

۱-۶- بازار ممکن است در راستای مطابقت عملکردش با قوانین و مقررات کشور اطلاعات موضوع این سند را در جریان رسیدگی قضایی و/یا در پاسخ به دستور مراجع قضایی ذی‌صلاح در اختیار نهادهای ذی‌ربط قرار دهد. ۲-۶- بازار به اشخاص ثالثی که به نحوی در ارائه خدمات با ما همکاری می‌کنند و یا وابسته به بازار هستند، تنها در چارچوب این سند اجازه استفاده و پردازش اطلاعات شخصی شما را می‌دهد.

۷- امنیت اطلاعات شخصی

۱-۷- یکی از اولویت‌های اصلی بازار محافظت از اطلاعات حساب کاربران و جلوگیری از دسترسی‌های غیرمجاز به این اطلاعات است. بر همین اساس: ۱-۱-۷- بسیاری از خدمات بازار با SSL‌ رمزگذاری شده‌اند، ۲-۱-۷- برای هر بار ورود به حساب کاربری در بازار از رمز عبور یک‌بار مصرف (OTP) استفاده می‌شود که تنها با دسترسی به آدرس ایمیل یا شماره تلفن همراهی که از طریق آن در بازار، حساب کاربری خود را ایجاد کرده‌اید امکان‌پذیر است، ۳-۱-۷- اطلاعات حساب یا کارت بانکی که در زمان پرداخت وارد می‌کنید، در درگاه بانکی وارد می‌شوند و به هیچ‌ عنوان در بازار دریافت و ذخیره نخواهند شد و از طریق درگاه بانکی مورد استفاده خواهند بود. ۲-۷- علی‌رغم تمام رویه‌های ایمنی که بازار مطابق با قانون به هنگام ارائه خدمات اتخاذ کرده است، متاسفانه تدابیر امنیتی را نمی‌توان به صورت صد در صدی تضمین نمود، بنابراین مقتضی است: ۱-۲-۷- از اطلاعات حساب کاربری خود محافظت کرده و آن‌ها را در اختیار اشخاص ثالث قرار ندهید، ۲-۲-۷- رمز عبوری را انتخاب نمایید که حتی‌الامکان برای دیگران غیر قابل حدس باشد، ۳-۲-۷- در صورت وقوع سرقت گوشی همراه و همچنین پیش از واگذاری آدرس ایمیل و شماره تلفنی که با آن حساب کاربری ایجاد کرده‌اید، موضوع را به بازار اطلاع دهید تا حساب کاربری شما تعلیق شده یا اطلاعات موجود در آن تغییر کند. در غیر این صورت و در موارد دسترسی اشخاص ثالث به رمز عبور شما، تمامی مسئولیت هرگونه استفاده یا سوءاستفاده از حساب کاربری شما به عهدۀ شخص شماست و بازار هیچ‌گونه مسئولیتی در این مورد ندارد.

۸- درخواست های شما

تحت شرایطی، شما می توانید متقاضی هر یک از موارد ذیل در رابطه با اطلاعات شخصی خود باشید: ۱-۸- درخواست دسترسی به اطلاعات شخصی خود که در اختیار بازار قرار دارد، ۲-۸- درخواست تکمیل اطلاعات ناقص یا اصلاح اطلاعات نادرستی که در اختیار بازار قرار دارد، ۳-۸- درخواست حذف یا محو کردن اطلاعات شخصی؛ در این خصوص بازار درخواست شما را بررسی و تنها در چارچوبی که قانون اجازه می‌دهد اطلاعات را حذف یا محو می‌نماید و به نحو مقتضی به شما اطلاع‌رسانی خواهد کرد، ۴-۸- اعلام عدم رضایت نسبت به جمع‌آوری، ذخیره، پردازش و توزیع اطلاعات شخصی در مواردی که به موجب قانون این اقدامات مستلزم رضایت شماست؛ در این خصوص بازار درخواست شما را بررسی و تنها در چارچوبی که قانون اجازه می‌دهد اقدام و به نحو مقتضی به شما اطلاع‌رسانی خواهد کرد. همانطور که قبلا ذکر شد، عدم دسترسی بازار به برخی اطلاعات، ممکن است مانع ارائه تمام یا برخی از خدمات یا عملکرد مناسب سایت یا برنامه گردد.

۹- شرایط درخواست:

۱-۹- شما می توانید درخواست های خود را به نشانی الکترونیکی support@cafebazaar.ir ارسال نمایید. ۲-۹- درخواست شما در هیچ یک از موارد فوق متضمن پرداخت هزینه نمی‌باشد. ۳-۹- در هر یک از موارد فوق، بازار ممکن است اطلاعاتی را به منظور تأیید هویت و حصول اطمینان از حق دسترسی شما به اطلاعات شخصی، درخواست کند. این اقدامات و تدابیر با هدف محافظت از اطلاعات و جلوگیری از دسترسی‌های غیرمجاز به اطلاعات شخصی شما انجام می‌شوند. ۴-۹- بازار هر درخواست را ظرف حداکثر یک ماه پاسخ خواهد داد مگر آنکه پیچیدگی یا تعدد موضوعات بررسی طولانی‌تری را اقتضا کند؛ در این صورت بازار، اطلاع‌رسانی های لازم را انجام خواهد داد.