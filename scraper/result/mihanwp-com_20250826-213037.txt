ورود یا ثبت نام
آموزش‌ها
قالب‌ها
افزونه‌ها
سایت برتر
دوره جامع AIO
هاست وردپرس
هوشینا
تولزینا

خانه
  شرایط استفاده

شرایط استفاده

صفحه حاضر به‌مثابه یک توافق است که به‌موجب ماده 10 قانون مدنی جمهوری اسلامی ایران یک قرارداد قانونی و لازم‌الاجرا تلقی می‌گردد و کلیه کاربران و اشخاصی که به هر نحوی از سایت میهن وردپرس و خدمات آن استفاده می‌نمایند، تابع این توافق هستند.

کاربر با خرید محصول از وبسایت توافقنامه فوق را تایید کرده و نیازی به اخذ امضای فیزیکی از کاربر برای تایید موارد فوق نیست. خرید کاربر از وب‌سایت به منزله قبول قوانین و مقررات مندرج در این صفحه می‌باشد.

طرفین قرارداد مشتری وبسایت که به اختصار در این قرارداد مشتری و وبسایت میهن وردپرس با آدرس mihanwp.com می‌باشد که در این قرارداد به اختصار میهن وردپرس نامیده می‌شود.

خرید از سایت میهن وردپرس به معنای قبول قوانین و مقررات زیر می‌باشد.

ماده ۱: تعاریف

۱-۱: میهن وردپرس (وب‌سایت): وبسایت میهن وردپرس با آدرس دامنه mihanwp.com که کاربر محصولات را از طریق آن خریداری خواهد کرد. تمام خرید‌های وبسایت از طریق این دامنه صورت می‌گیرد و خدمات بعد از فروش و پشتیبانی شامل مشتریانی خواهد شد که از این آدرس برای خرید خود استفاده می‌کنند.

۱-۲: مشتری (کاربر): شخص یا شرکتی که در وب‌سایت میهن وردپرس خریدی انجام می‌دهد و بابت دریافت محصول یا خدمات هزینه پرداخت می‌کند.

۱-۳: محصولات: شامل تمام محصولات و فایل‌های دیجیتال موجود روی سایت میهن وردپرس به دامنه mihanwp.com که به صورت آنلاین توسط مشتری خریداری می‌شود.

۱-۴: لایسنس (مجوز): مجوز استفاده از محصولات که با خرید کاربر از وب‌سایت، در اختیار کاربر قرار می‌گیرد و اجازه استفاده از محصول خریداری شده را به کاربر خواهد داد.

۱-۵: قوانین جمهوری اسلامی ایران: قوانین و مقرراتی که به تصویب مجلس شورای اسلامی یا سایر نهادهای قانونی رسیده باشد و به‌صورت لازم‌الاجرا درآمده باشد. ازجمله قانون تجارت الکترونیکی و قانون حمایت از مصرف‌کننده.

۱-۶: بخش پشتیبانی: دپارتمان پشتیبانی میهن وردپرس که از طریق بخش تیکت به سوالات و مشکلات کاربران پاسخ خواهد داد. این دپارتمان روز‌های شنبه تا ۴ شنبه از ساعت ۹ الی ۱۷ و روز‌های پنجشنبه از ساعت ۹ الی ۱۵:۳۰ (در ایام کاری غیر تعطیل) پاسخگوی مشتریان خواهد بود.

ماده ۲: موضوع فعالیت سایت

۲-۱: سایت میهن وردپرس در زمینه سیستم مدیریت محتوای وردپرس، آموزش کسب درآمد از اینترنت و بازاریابی آنلاین فعالیت می‌کند و تابع قوانین و مقررات جمهوری اسلامی ایران است.

ماده ۳: حساب کاربری و حریم خصوصی

۳-۱: عضویت در وب‌سایت میهن وردپرس کاملا رایگان است و ثبت‌نام در وب‌سایت یا هرگونه استفاده از خدمات وب‌سایت مستلزم مطالعه کامل قوانین و مقررات این صفحه خواهد بود.

۳-۲: هر شخص با استفاده از اطلاعات و هویت شخصی خود در وب‌سایت میهن وردپرس ثبت‌نام خواهد کرد. میهن وردپرس هیچ‌گونه مسئولیتی در قبال ارائه اطلاعات اشتباه موقع ثبت‌نام نخواهد داشت.

۳-۳: در صورتی که شخص با اطلاعات جعلی در سایت ثبت‌نام کند با ارائه مدارک شناسایی و اطلاعات کارتی که با آن پرداخت انجام شده، می‌تواند درخواست اصلاح مشخصات کاربری نماید.

۳-۴: تمام اطلاعات کاربران نزد میهن وردپرس محفوظ خواهد ماند. میهن وردپرس موظف است اطلاعات را نزد خود محفوظ نگه دارد و از بهترین ابزار ممکن برای تامین امنیت اطلاعات کاربران استفاده کند.

۳-۵: هرگونه فروش و انتشار محصولات میهن وردپرس در سایر سایت‌ها و شبکه‌های اجتماعی یا به اشتراک گذاری محصول خریداری شده با افراد دیگر خلاف قوانین است. در صورت مشاهده حساب کاربری شخص خاطی مسدود شده و موضوع از طریق مراجع قانونی پیگیری خواهد شد.

۳-۶: کاربر اجازه نسخه‌برداری یا اشتراک گذاری محصولات خریداری شده از روش‌های آنلاین و آفلاین به‌صورت مستقیم یا با واسطه نخواهد داشت. در صورت مشاهده، حساب کاربری خاطی مسدود و موضوع از مراجع قانونی پیگیری خواهد شد.

۳-۷: کاربر در قبال اطلاعات حساب کاربری خود نظیر ایمیل، نام کاربری و رمز عبور خود کاملا مسئول است و در صورت ارائه اطلاعات به شخص دیگر و استفاده غیرمجاز از پنل کاربری، میهن وردپرس هیچ مسئولیتی نخواهد داشت.

ماده ۴: مالکیت فکری و محتوایی

۴-۱: هرگونه نسخه‌برداری، استفاده یا بازآفرینی از طرح، مطالب، محتوای سایت، تصاویر، لوگو سایت میهن وردپرس خلاف قوانین مالکیت فکری است و در صورت مشاهده، موضوع از طریق مراجع قانونی پیگیری خواهد شد.

۴-۲: میهن وردپرس تمام تلاش خود را برای بهبود و بروزرسانی صفحات و محتوای سایت انجام خواهد داد و می‌تواند به‌صورت آزادانه نسبت به تغییر، ارائه تخفیف یا از دسترس خارج کردن محتوا، محصولات و صفحات سایت اقدام کند. این اقدام حقی برای اعتراض به کاربر نمی‌دهد.

ماده ۵: مجوز استفاده از محصولات

۵-۱: هر قالب یا افزونه، قابلیت نصب روی یک وب‌سایت وردپرس را دارد.

۵-۲: محدودیتی در تغییر لایسنس دامنه وجود ندارد. مشتری می‌تواند از پنل کاربری میهن وردپرس اقدام به غیر فعال کردن سایت‌های قبلی و تغییر دامنه لایسنس نماید.

۵-۳: امکان استفاده از یک کد لایسنس مشترک روی ساب‌دامین‌های مختلف و ساب فولدر‌های متفاوت روی یک دامنه وجود ندارد.

۵-۴: محدودیتی برای نصب لایسنس‌ها روی سیستم محلی localhost نیست و می‌توانید محصولات را به‌صورت بی‌نهایت روی لوکال هاست اجرا کنید.

۵-۵: محصولات آموزشی سایت دارای سیستم لایسنس می‌باشند. لایسنس محصولات آموزشی تنها روی ۲ دستگاه اجرا خواهد شد.

۵-۵-۱: لایسنس محصول آموزشی قابلیت اجرا روی یک دستگاه ویندوز یا مک و اجرا روی یک دستگاه اندروید یا iOS را دارد و پس از فعال‌سازی لایسنس روی ۱ کامپیوتر و ۱ موبایل، امکان فعال‌سازی بر روی دستگاه‌های دیگر وجود نخواهد داشت.

ماده ۶: پشتیبانی محصولات

۶-۱: پشتیبانی تمام محصولات از طریق سیستم پشتیبانی اختصاصی موجود در پنل کاربری مشتریان انجام خواهد شد.

۶-۲: تیم پشتیبانی میهن وردپرس پاسخگوی سوالات و مشکلات شما درباره محصولات خریداری شده می‌باشد.

۶-۳: به ازاء هر لایسنس خریداری شده، پشتیبانی یک وب‌سایت انجام خواهد شد.

۶-۴: قالب یا افزونه خریداری شده ممکن است با سایر افزونه‌ها و قالب استفاده شده در سایت شما سازگار نباشد. میهن وردپرس مسئولیتی در قبال شخصی سازی محصول برای مشتری و یا حل مشکلات تداخل محصول با سایر قالب‌ها و افزونه‌ها نخواهد داشت.

۶-۵: میهن وردپرس موظف است مشکلات عدم سازگاری قالب و افزونه ارائه شده را با آخرین نسخه وردپرس برطرف کرده و محصول قابل اجرا روی وردپرس خام باشد.

۶-۶: مشتری می‌بایست برای حل مشکل، اطلاعات سایت خود را در اختیار پشتیبانان میهن وردپرس قرار دهد. اطلاعات مورد نیاز شامل اطلاعات ورود به پنل مدیریت وردپرس و در برخی موارد، پنل مدیریت هاست می‌باشد.

۶-۷: کاربرانی که از سرویس میزبانی وب با منابع کم یا سرویس‌های هاست ناسازگار با وردپرس استفاده می‌کنند با مشکلاتی مواجه خواهند شد که در این صورت با ذکر دقیق دلیل، از طریق بخش پشتیبانی به کاربر اطلاع داده می‌شود، تا نسبت به تعویض هاست یا ارسال درخواست تغییر ساختار هاست به سرویس دهنده خود اقدام نماید.

۶-۸: محصولات میهن وردپرس بصورت فایل‌های دیجیتالی به کاربر ارائه می‌شود. بدیهی است محصولات دیجیتال، ممکن است در آینده با نسخه‌های جدید وردپرس تداخل داشته باشند یا به دلیل وجود مشکلات از سایت حذف شوند.

۶-۹: پس از گذشت یک‌سال، کاربر الزامی به تمدید قالب یا افزونه خریداری شده ندارد و می‌تواند از امکانات محصول استفاده کند. اما دسترسی به دانلود فایل، آپدیت محصول و پشتیبانی نخواهد داشت.

۶-۱۰: طول پشتیبانی و دریافت آپدیت قالب‌ها و افزونه‌ها یک سال بوده و بعد از گذشت ۱ سال، کاربر با تمدید لایسنس می‌تواند مجددا از آپدیت و پشتیبانی محصول استفاده کند.

۶-۱۱: به دلیل کمبود منابع لوکال هاست و همچنین عدم دسترسی پشتیبان به سیستم لوکال هاست مشتری، امکان پشتیبانی محصولات روی لوکال هاست وجود ندارد. در صورت نیاز به بررسی مشکل قالب یا افزونه، مشتری می‌بایست محصول را روی هاست نصب کرده و اطلاعات را ارسال نماید.

ماده ۷: گارانتی بازگشت وجه

۷-۱: گارانتی بازگشت وجه تا ۷ روز پس از خرید محصول طبق شرایط و بندهای این ماده برقرار می‌باشد و پس از گذشت این مدت‌زمان، طبق قوانین تجارت الکترونیک امکان بازگشت وجه وجود ندارد.

۷-۲: در صورتی که قالب یا افزونه خریداری شده با توضیحات صفحه محصول و امکانات ذکر شده در معرفی محصول مطابق نداشته باشد، مشتری می‌تواند از گارانتی بازگشت وجه استفاده کند.

۷-۳: مشتری باید قبل از خرید اطلاعات محصول را بصورت دقیق مطالعه و بررسی نموده و در صورت وجود دمو، پیش نمایش آنلاین محصول را مشاهده نماید. فایل ارائه شده دقیقا مطابق با پیش‌نمایش محصول خواهد بود و عدم وجود امکانات مد نظر مشتری که در توضیحات محصول ذکر نشده باشند، شامل بازگشت وجه نخواهد بود.

۷-۴: دوره‌های آموزشی سایت گارانتی بازگشت وجه ۷ روزه دارند. یعنی در صورتی که کاربر از محتوای دوره راضی نبود، می‌تواند از گارانتی بازگشت وجه استفاده کند.

۷-۴-۱: برای استفاده از گارانتی بازگشت وجه دوره‌های آموزشی، کاربر نباید بیش از ۲۰ درصد از یک فصل را مشاهده کرده باشد. (گزارش مشاهده جلسات دوره از طریق پلیر مخصوص دوره قابل رهگیری هست.)

۷-۴-۲: مهلت استفاده از گارانتی بازگشت وجه دوره، ۷ روز می‌باشد.

ماده ۸: فورس ماژور

۸-۱: از آنجایی که فایل‌های وبسایت میهن وردپرس بصورت دیجیتالی در اختیار کاربر قرار داده می‌شود، لازم به ذکر است که کاربر همواره بایستی فایل‌های خریداری شده را دانلود نماید تا در صورت ایجاد شرایط فورس ماژور و حوادث غیر قابل اجتناب مانند سیل، زلزله و موارد طبیعی در محل استقرار تیم و یا دیتاسنتر میزبان اطلاعات سایت، مشکلی از بابت دسترسی به فایل خریداری شده نداشته باشد. بدیهی است در صورت بروز چنین شرایطی امکان ارائه سرویس و خدمات‌دهی به کاربر وجود نخواهد داشت.

ماده ۹: تغییرات توافقنامه

۹-۱: میهن وردپرس حق هرگونه ویرایش و تغییر در این توافقنامه را برای خود محفوظ می‌دارد. خریدار می‌بایست برای اطلاع از قوانین جدید همواره پیگیر این صفحه و موارد مندرج در آن باشد.

۹-۲: تاریخ آخرین تغییرات این قرارداد روز ۷ اسفند ۱۴۰۲ ساعت ۱۳:۰۰ می‌باشد.