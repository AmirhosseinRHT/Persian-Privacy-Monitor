شرایط و قوانین استفاده از خدمات اسنپ و طرف تجاری در سوپر اپ

ماده ۱ - تعاریف و اصطلاحات اصطلاحاتی که در این شرایط و قوانین به کار رفته است دارای معانی مشروح زیر است: ۱-۱- شرکت: شرکت ایده گزین ارتباطات روماک که نسبت به ارائه خدمات اسنپ اقدام می‌کند. ۱-۲- اسنپ: خدمات نرم‌افزاری که توسط شرکت به منظور جابه‌جایی مسافر به کاربران ارائه می‌شود. ۱-۳- سوپر اپ اسنپ: خدمات نرم‌افزاری که توسط شرکت و با همکاری طرف تجاری و روی نرم‌افزار اسنپ به کاربران ارائه می‌شود. ۱-۴- اپلیکیشن: نرم‌افزار متعلق به شرکت که به منظور استفاده از خدمات اسنپ یا سوپر اپ اسنپ، حق استفادۀ موقت از آن برابر شرایط مندرج در قرارداد خصوصی و سند حاضر به کاربران یا طرف‌های تجاری شرکت اعطاء می‌شود. ۱-۵- قرارداد خصوصی: توافق کتبی یا الکترونیکی فی‌مابین شرکت و کاربر راننده یا طرف‌های تجاری شرکت، جهت بهره‌برداری موقت از نرم‌افزار اسنپ. ۱-۶- کاربر: شخصی حقیقی یا حقوقی است اعم از مسافر، راننده و مهمان که برابر شرایط و قوانین حاضر از طریق اینترنت به اپلیکیشن متصل و از خدمات اسنپ یا سوپر اپ اسنپ بهره‌مند می‌شود. ۱-۷- کاربران: از کاربر راننده، کاربر مسافر و کاربر مهمان یا سایر کاربران سوپر اپ اسنپ، تحت عنوان کاربران یاد می‌شود. ۱-۸- کاربر راننده: شخص حقیقی است که در اپلیکیشن راننده اسنپ برای دریافت درخواست سفر و ارائۀ خدمات ثبت‌‌نام کرده ‌است. ۱-۹- کاربر مسافر: شخص حقیقی یا حقوقی است که در اپلیکیشن مسافر اسنپ برای ارسال درخواست سفر ثبت‌‌نام کرده‌ است. ۱-۱۰- کاربر مهمان: شخص حقیقی است که بدون نیاز به داشتن حساب کاربری، توسط کاربر مسافر جهت استفاده از خدمات اسنپ معرفی می شود. ۱-۱۱- طرف تجاری: اشخاص حقیقی و حقوقی که برابر قرارداد خصوصی از طریق ایجاد درگاه، حق بهره‌برداری موقت از اپلیکیشن را با نام تجاری خود یا مشترک با اسنپ دارند. ۱-۱۲- حساب کاربری: حسابی است که اشخاص برای استفاده از خدمات اسنپ یا سوپر اپ اسنپ در اپلیکیشن ایجاد کرده‌اند. ۱-۱۳- کد تخفیف: کد صادر و تأمین اعتبار شده توسط اسنپ که کاربر مسافر می‌تواند با وارد کردن آن در اپلیکیشن از پرداخت کل یا قسمتی از هزینه سفر معاف شود. ۱-۱۴- کد تخفیف سازمانی: کد صادر شده توسط اسنپ و تأمین اعتبار شده توسط مدیر پنل سازمانی اسنپ که کاربر مسافر می‌تواند با وارد کردن آن در اپلیکیشن از پرداخت کل یا قسمتی از هزینه سفر معاف شود. ۱-۱۵- مدیر پنل سازمانی: شخص حقیقی یا حقوقی که حق استفاده از پنل سازمانی اسنپ، جهت انجام سفر را دارد. ۱-۱۶- موجودی: مبلغی است که کاربران در حساب کاربری خود به منظور استفاده از خدمات اسنپ یا سوپر اپ اسنپ دارند. این مبلغ به صورت پرداخت از طریق سامانۀ بانکی و کارت‌های عضو شبکۀ شتاب و یا با استفاده از اسنپ کارت یا کیف پول طرف‌های تجاری طبق شرایط و قوانین حاضر منظور و محاسبه خواهد شد. ۱-۱۷- اطلاعات محرمانه: اطلاعاتی که توسط کاربران در اسنپ یا سوپر اپ اسنپ قرار داده می‌شود، اعم از اطلاعاتی که به صورت مستقیم از سوی کاربران وارد می‌شود و همچنین اطلاعاتی که به صورت خودکار و در نتیجۀ بهره‌برداری از خدمات اسنپ یا سوپر اپ اسنپ توسط شرکت یا طرف‌های تجاری تولید یا در اختیار شرکت قرار داده می‌شود. ۱-۱۸- سفر اشتراکی: سفری است که در آن، دو مسافر که هر یک مبدأ و مقصد مستقلی دارند، درخواست خود را به‌صورت جداگانه ثبت می‌نمایند. سفارش هر مسافر در این حالت شامل دو درخواست مجزا است که هر یک هزینه‌ای مشخص و مستقل دارد: یک درخواست عادی و یک درخواست اشتراکی. هزینه هر یک از این دو درخواست در ابتدای سفر به راننده و مسافر اعلام می‌شود. در این نوع از سفر مسافران می‌توانند مکان‌های سوار شدن و پیاده شدن یکدیگر را مشاهده کنند تا مسیر اشتراک‌گذاری سفر را بهتر درک کنند. ۱-۱۹- سامانهٔ مشترک اطلاعات سفرها (سماس): سامانه‌ای است متعلق به وزارت کشور جهت ثبت برخط اطلاعات ارائه‌دهندگان خدمات هوشمند مسافر و نیز وسایل نقلیه، رانندگان و داده‌های سفر. ۱-۲۰- قوانین و مقررات جمهوری اسلامی ایران: قانون اساسی، قوانین عادی، آئین‌نامه‌های اجرایی، بخشنامه‌ها، دستورالعمل‌ها و کلیه ضوابط قانونی حاکم بر انجام موضوع قرارداد اعم از قانون بیمه اجباری شخص ثالث، آئین نامه راهنمائی و رانندگی و قانون رسیدگی به تخلفات رانندگی و دستورالعمل نظارت بر چگونگی فعالیت ارائه‌دهندگان خدمات هوشمند مسافر مشمول قانون نظام صنفی کشور. ماده ۲ - حساب کاربری ۲-۱- کاربران با ثبت‌نام در اپلیکیشن اسنپ، همچنین با هر بار استفاده از خدمات آن، می‌پذیرند که شرایط و قوانین حاضر را به صورت کامل مطالعه کرده و آن را با اطلاع کامل از شرایط و معانی‌اش پذیرفته‌اند. این شرایط و قوانین ممکن است در طول زمان تغییر کند. استفادۀ کاربران از اپلیکیشن، پس از هر بار تغییر در شرایط و قوانین، به معنی پذیرش تغییرات مذکور است. این قوانین برای مطالعه کاربران در سایت و اپلیکیشن اسنپ در دسترس است. ۲-۲- برای استفاده از خدمات اسنپ یا سوپر اپ اسنپ لازم است که هر کاربر اعم از شخص حقیقی یا حقوقی یک حساب کاربری در اپلیکیشن بسازد. تنها اشخاصی که بیش از ۱۸ سال سن دارند و واجد اهلیت قانونی هستند می‌توانند در اپلیکیشن حساب کاربری بسازند. کاربر برای استفاده از خدمات باید نام، نام خانوادگی، آدرس پست الکترونیکی و شماره همراه خود را در اپلیکیشن اسنپ ثبت کند. تبصره ۱- کاربران در صورت نیاز به استفاده از خدمات سوپر اپ اسنپ باید اطلاعات خواسته‌شده توسط طرف‌های تجاری از جمله نشانی را تکمیل کنند. تبصره ۲- کاربر مهمان الزامی به داشتن حساب کاربری در اسنپ ندارد، اما برای استفاده از خدمات اسنپ، کاربر باید واجد اهلیت قانونی، از جمله حداقل سن ۱۸ سال باشد. ۲-۳- کاربران شخص حقوقی مکلف به معرفی نماینده (شخص حقیقی) برای ثبت‌نام در اپلیکیشن هستند و اطلاعات این شخص حقوقی باید در اپلیکیشن قید شود. ۲-۴- هیچ یک از کاربران حق استفاده از ربات و نرم‌افزارهای مرتبط یا واسط را برای استفاده از اپلیکیشن اعم از احراز هویت، تکمیل اطلاعات، ارسال درخواست و غیره ندارند. ۲-۵- کاربران می‌پذیرند کلیهٔ اطلاعات درخواستی اپلیکیشن را مطابق با واقعیت، صحیح و به‌‌روز وارد کنند و شخص کاربر مسئول عدم صحت و به‌‌روز نبودن اطلاعات است. در صورت اثبات خلاف این موضوع، شرکت هیچ‌گونه مسئولیتی در مورد خسارات و مشکلات ناشی از عدم اعتبار اطلاعات اعلامی بر عهده نخواهد داشت. ۲-۶- کاربران متعهد می‌شوند که صرفاً با ایمیل متعلق به خود در اپلیکیشن ثبت‌نام کنند. در غیر این صورت در برابر شخص ذی‌نفع صاحب ایمیل مسئول هستند و شرکت به محض آگاهی از این موضوع مجاز است حساب کاربری و عضویت فرد را لغو کند. ۲-۷- هر شخص فقط می‌تواند یک حساب کاربری به عنوان کاربر مسافر یا کاربر راننده یا استفاده‌کننده از خدمات سوپر اپ اسنپ داشته باشد. در صورتی که شرکت متوجه شود به نام یک شخص، اعم از حقیقی و یا حقوقی، حساب‌های کاربری متعدد وجود دارد، مجاز است ارائهٔ خدمات را لغو و حساب‌های کاربری مذکور را غیرفعال کند. ۲-۸- مسئولیت همۀ فعالیت‌هایی که از طریق حساب کاربری اشخاص حقیقی و یا حقوقی در اپلیکیشن یا سایر خدمات ارائه‌شده در سوپر اپ اسنپ انجام می‌شود، به عهدۀ کاربران است. بنابراین مسئولیت اشخاص ثالث یا افرادی غیر از کاربر که با آن حساب از خدمات اپلیکیشن استفاده می‌کنند، به‌طور کامل متوجه کاربر صاحب‌حساب است. کاربر دارای حساب کاربری با کاربر مهمان، دارای مسئولیت تضامنی در قبال اشخاص اعم از شرکت، سایر کاربران و اشخاص ثالث هستند. ۲-۹- مسئولیت حفظ امنیت اطلاعات حساب کاربری شامل نام کاربری و رمز عبور به عهدۀ کاربران می‌باشد. در صورت مفقود شدن یا به سرقت رفتن اطلاعات حساب کاربری و گوشی موبایل، کاربر مذکور موظف است در اسرع وقت موضوع را به اطلاع شرکت برساند. بدیهی است تا زمانی که اطلاع‌رسانی به شرکت انجام نشده است، مسئولیت همۀ فعالیت‌هایی که از طریق حساب کاربری مذکور و موبایل کاربر انجام شده و می‌شود به عهدۀ او خواهد بود. ۲-۱۰- کاربران حق ندارند به سایر اشخاص حقیقی و حقوقی اجازهٔ استفاده از حساب کاربری خود را بدهند یا حساب خود را به شخص حقیقی یا حقوقی دیگری منتقل کنند. در مورد کاربر شخص حقوقی نیز، مسئولیت‌های قانونی بهره‌برداری از خدمات اسنپ یا سوپر اپ اسنپ متوجه مدیران اشخاص حقوقی خواهد بود. درخواست سفر برای کاربر مهمان مشمول این بند نمی‌شود. ۲-۱۱- در شرایط خاصی ممکن است از کاربران برای استفاده از خدمات، درخواست احراز هویت شود، در این شرایط اگر کاربران اطلاعات کافی در اختیار شرکت قرار ندهند، شرکت می‌تواند حساب کاربری آن‌ها را مسدود و از ارائۀ خدمات به آن‌ها خودداری کند. ۲-۱۲- ممکن است بنا به مورد و طبق صلاحدید شرکت، از کاربران درخواست شود که اقدام به تکمیل اطلاعات، ارائه مدارک و یا اصلاح اطلاعات موجود کنند. در این صورت، کاربر متعهد به ارائه اطلاعات و یا اصلاح اطلاعات درخواستی در مدت اعلام و درخواست شده از سوی شرکت خواهد بود. در غیر این صورت شرکت می‌تواند حساب کاربری او را مسدود کرده و از ارائۀ خدمات به کاربر خودداری کند. ۲-۱۳- اطلاعات کاربری نزد کاربر گیرندهٔ اطلاعات، محرمانه بوده و هیچ یک از کاربران حق ندارند اطلاعات مربوط به حساب طرف مقابل را (اعم از مشخصات هویتی، شماره تماس، آدرس، عکس و غیره) ذخیره یا منتشر کنند و در دسترس دیگران قرار دهند. ۲-۱۴- کاربر مهمان بدون نیاز به داشتن حساب کاربری و از طریق کاربر مسافر درخواست‌دهندهٔ سفر حق استفاده از خدمات اسنپ را داشته و خواهد داشت. کاربر مهمان در زمان استفاده از خدمات اسنپ متعهد به رعایت ضوابط اسنپ از جمله شرایط و قوانین حاضر است. ماده ۳ - استفاده از اسنپ ۳-۱- کاربران اعم از مسافر، راننده و مهمان متعهد می‌شوند حین سفر با اسنپ از استعمال دخانیات خودداری کنند. ۳-۲- با استفاده از خدمات اسنپ و سوپر اپ اسنپ، کاربران می‌پذیرند و موظف هستند که از خدمات ارائه‌شده برای انجام هیچ فعالیت غیر‌قانونی طبق قوانین جمهوری اسلامی ایران، خلاف شرع و مخالف با عرف جامعه استفاده نکنند. ۳-۳- کاربران حق ندارند اشیاء غیرمجاز از جمله مشروبات الکلی، مواد مخدر، سلاح یا سایر اشیاء و ادواتی که طبق قانون جمهوری اسلامی ایران مجاز نیست را در وسیله نقلیه همراه داشته باشند. ۳-۴- کاربر مسافر یا مهمان متعهد است در صورت داشتن بار نامتعارف یا هرگونه حیوانات مجاز، موضوع را قبل از رسیدن راننده به او اعلام کند. حمل حیوانات مجاز با توافق طرفین میسر خواهد بود و کاربر راننده این حق را دارد که درخواست سفر را نپذیرد. همچنین طبق قوانین جاری، حمل حیوانات مجاز فقط در جعبه یا قفس مخصوص مجاز است. ۳-۵- کاربران متعهد می‌شوند هیچ‌گاه از خدمات اسنپ به صورتی که به اسنپ، طرف تجاری و شرکای آن صدمه‌ای وارد کند، استفاده نکنند. در صورتی که کاربران از امکانات فراهم شده در خدمات اسنپ در جهت منافع شخصی و یا آسیب مادی یا معنوی به منافع شرکت سوءاستفاده کنند، شرکت ضمن داشتن حق قطع خدمات و غیرفعال کردن حساب کاربری آن‌ها، مجاز است با مراجعه به مراجع ذی‌صلاح، نسبت به پیگیری قانونی از جمله مطالبه خسارات وارده اقدام کند. ۳-۶- کاربران می‌پذیرند که شرکت ممکن است از ارسال پیامک، ایمیل و یا پوش نوتیفیکیشن به عنوان راه ارتباطی با آن‌ها استفاده کند. کاربران می‌توانند درخواست کنند که ارسال این پیام‌ها قطع شود اما با انصراف از دریافت این پیام‌ها مشکلات احتمالی در استفاده از خدمات اسنپ را می‌پذیرند و ممکن است اطلاعات مقتضی را به‌موقع دریافت نکنند. در صورتی که کاربران تمایل به دریافت این گونه پیامک‌ها نداشته باشند، می‌توانند با ارسال عدد ۱۱ به سرشمارهٔ پیامکی اسنپ، سرویس دریافت پیامک‌های شرکت را قطع کنند و با ارسال عدد ۱۲ به سرشمارهٔ پیامکی اسنپ، سرویس دریافت پیامک‌های شرکت را دوباره وصل کنند. لغو نکردن این سرویس به منزله‌ٔ موافقت ضمنی با دریافت این پیام‌ها و سلب حق اعتراض است. ۳-۷- شرکت، طرف تجاری یا مدیر پنل ممکن است کدهای تخفیف یا سازمانی را به عنوان هدیه به کاربران ارائه کنند. با وارد کردن این کدها در نرم‌افزار یا درصدی از هزینۀ خدمات کاسته می‌شود، یا درصدی از هزینۀ خدمات پس از آن به کاربر برگردانده می‌شود، یا مبلغ مشخصی به حساب کاربر در اپلیکیشن اسنپ یا سوپر اپ اسنپ اضافه ‌می‌شود. نحوۀ ارائه این خدمات و تعیین مهلت استفاده از آن‌ها منوط به تشخیص و صلاحدید شرکت، طرف تجاری یا مدیر پنل بوده و در صورت عدم تعلق کدهای مذکور، کاربران حق طرح هیچ‌گونه ادعا و اعتراضی در این زمینه نخواهند داشت. تبصره ۳- سازمان فقط مجاز است کد تک عددی برای کارمندان خود، که شماره‌های موبایل اسنپی آن‌ها را از قبل دارد، ایجاد کند. ۳-۸- کاربران می‌پذیرند که اجازۀ انتقال یا فروش کدهای تخفیف و کدهای تخفیف سازمانی را به اشخاص دیگر ندارند. همچنین کاربران مجاز نیستند این کدها را به صورت عمومی منتشر کنند -حتی اگر شرکت در فضاهای عمومی به نحوی که در دسترس عموم است، این کدها را منتشر کرده باشد - مگر اینکه شرکت یا مدیر پنل رسماً این اجازه را به آن‌ها داده باشد. ۳-۹- کاربران می‌پذیرند موجودی که در حساب کاربری خود دارند مستقل از روش کسب قانونی آن (اگر در نتیجه افزایش موجودی از طریق درگاه بانک یا وارد کردن کدهای تخفیفی که شرکت، طرف تجاری یا مدیر پنل در اختیار آن‌ها قرار داده یا هر روش دیگری که مورد تایید شرکت باشد) فقط برای استفاده از خدمات اسنپ یا سوپر اپ اسنپ قابل استفاده است و امکان دریافت این وجه را به صورت نقد ندارد. ۳-۱۰- کاربران می‌پذیرند کدهایی که جهت افزایش موجودی یا کاهش هزینهٔ سفر به آن‌ها داده می‌شود، ممکن است منقضی شوند. از آنجایی که شرکت، طرف تجاری یا مدیر پنل برای ارائه این کدها هزینه‌ای از کاربران دریافت نمی‌کند، این حق برای آن‌ها محفوظ است که مبلغ یا درصد تأثیر این کدها را حتی پس از انتشار بر اساس شرایط کد اختصاص داده شده، تغییر دهد، یا در صورت لزوم آن‌ها را باطل کند. هم‌چنین در صورتی که شرکت تشخیص دهد، اعمال این کد به علت خطای فنی یا تخلف صورت‌ گرفته، یا غیرقانونی بوده، می‌تواند این کدها یا مبلغ موجودی که در نتیجۀ استفاده از آن به حساب کاربر افزوده شده را باطل یا حذف کند. ۳-۱۱- مسئولیت تأمین اینترنت و سخت‌افزار لازم و هم‌چنین پرداخت هزینه‌های مربوط به آن‌ها برای استفاده از خدمات اسنپ یا سوپر اپ اسنپ به عهدۀ کاربران است. ۳-۱۲- کاربران اعم از مسافر، راننده و مهمان می‌پذیرند که حداکثر تعداد مسافرانی که می‌توانند در یک خودرو سوار شوند، برابر با ظرفیت سرنشین مجاز خودرو مندرج در کارت خودرو است. در صورتی‌که تعداد کاربران مسافر یا مهمان بیش از این ظرفیت باشد، کاربر راننده حق دارد سفر را لغو کند. ۳-۱۳- کاربران متعهد می‌شوند پس از اتمام استفاده از خدمات ارائه‌شده در اپلیکیشن، از اطلاعاتی که در نتیجۀ استفاده از خدمات اسنپ یا سوپر اپ اسنپ کسب کرده‌اند، هیچ‌گونه استفاده‌ای نکنند. طبعاً ذخیره کردن اطلاعات کاربران در دستگاه تلفن همراه یا به هر شیوۀ دیگر مغایر با قوانین اسنپ و سوپر اپ اسنپ است. همچنین کاربران متعهد می‌شوند در طول زمان استفاده از خدمات و اپلیکیشن اسنپ، فقط در شرایط ضروری و به میزان مورد نیاز از اطلاعاتی که از کاربران ارائه شده است، استفاده کنند. استفادۀ کاربران از این اطلاعات باید مطابق با عرف جامعه و قوانین جمهوری اسلامی ایران باشد. در هر صورت اطلاعات مذکور به صورت امانت در اختیار کاربران قرار گرفته است و در صورت نقض تعهدات مذکور، شرکت و شخص ذی‌نفع مجاز به پیگیری حقوقی و کیفری موضوع خواهد بود. ۳-۱۴- با استفاده از خدمات اسنپ، کاربران می‌پذیرند که در حین سفر، اسنپ را وسیله‌ای برای تبلیغات و بازاریابی کالا و خدمات شخصی خود قرار ندهند و از هرگونه معرفی و عرضۀ محصولات و خدمات شخصی و یا متعلق به دیگران خودداری کنند. ۳-۱۵- کاربران متعهد به رعایت همۀ شرایط و قوانین، اصول اسلامی، شرعی، اخلاقی و اجتماعی جمهوری اسلامی ایران از جمله رعایت پوشش قانونی در هنگام استفاده از اسنپ هستند. ۳-۱۶- کاربران می‌پذیرند و اعلام می‌کنند که متن حریم خصوصی اسنپ را مطالعه کرده و پذیرفته‌اند. ۳-۱۷- کاربران می‌پذیرند که اسنپ ارائه‌دهندهٔ خدماتی است که ارتباط بین کاربران مسافر یا راننده را جهت توافق بر انجام یک سفر فراهم می‌کند. در خدمات اسنپ، کاربر راننده مختار است یک درخواست سفر را بپذیرد یا رد کند، همچنین کاربر مسافر مختار است پس از ارسال درخواست سفر و مشخص‌شدن کاربر راننده و قبل از آغاز سفر اقدام به لغو سفر کند. از این رو، هر سفری که کاربران مسافر با کاربران راننده انجام می‌دهند، باید به عنوان یک قرارداد لازم مستقل و رابطۀ قراردادی بین کاربران مسافر و راننده در نظر گرفته شود. تبصره ۴- در صورت رد بی‌دلیل درخواست سفر توسط کاربر راننده و یا لغو بی‌دلیل و به کرات سفر توسط کاربر مسافر، شرکت می‌تواند حساب کاربری آن‌ها را به صورت موقت یا دائم غیرفعال کند. تبصره ۵- استفادهٔ کاربر مهمان از خدمات اسنپ به تبع قرارداد بین کاربر مسافر درخواست‌ٔدهنده سفر و کاربر راننده قبول‌کننده، مجاز خواهد بود. ۳-۱۸- خدمات اسنپ ممکن است با مشارکت خدمات شرکت‌ها یا طرف تجاری دیگری ارائه شود که شرکت اسنپ کنترلی روی آن‌ها ندارد. در چنین شرایطی کاربران می‌پذیرند که این خدمات، شرایط و قوانین مختص خود را دارند و اسنپ مسئولیتی در خصوص قوانین و خدمات این شرکت‌ها ندارد. ۳-۱۹- از آنجایی که ممکن است شخص یا اشخاصی غیر از کاربر مسافر اعم از کاربر مهمان از حساب کاربری او استفاده کنند یا سفر بروند، مسئولیت پرداخت هزینه‌های این خدمات متوجه کاربر مسافر است. هم‌چنین لازم به ذکر است که هرگونه مسئولیت قانونی استفاده‌کننده یا گیرندهٔ سفر از حساب کاربری، نسبت به کاربر راننده و شرکت متوجه کاربر مسافر است و بدین ترتیب کاربر مذکور و مسافران نسبت به شرکت دارای مسئولیت تضامنی هستند. ۳-۲۰- کاربر مسافر متعهد می‌شود که به هیچ عنوان با حساب کاربری خود برای انجام سفر اشخاص زیر ۱۸ سال بدون حضور خود درخواست ارسال نکند. کاربر راننده مکلف به لغو (امتناع از انجام) چنین سفرهایی است. در غیر این صورت، مسئولیت انجام سفر بر عهده کاربر راننده و همچنین جبران خسارات وارده احتمالی بر عهده کاربر مسافر است. ۳-۲۱- کاربر مسافر می‌پذیرد اسنپ ویژهٔ بانوان فقط به منظور ارائه خدمات به بانوان و خانواده‌ها ایجاد شده، در نتیجه درخواست سفر ویژه‌ٔ بانوان برای کاربر مسافر آقا ممنوع است. چنان‌چه پس از پذیرش درخواست سفر و عزیمت کاربر راننده به نقطۀ مبدا، کاربر راننده با مورد فوق مواجه شود، مجاز به لغو سفر بوده و مسئولیت جبران خسارات وارده بر عهده کاربر مسافر است. ۳-۲۲- به منظور تائید هویت و داشتن سفری امن، کاربر مهمان پیش از انجام سفر ملزم به ارائهٔ مدرک هویت عکس‌دار خود (اعم از کارت ملی/‌شناسنامه/گذرنامه) به کاربر راننده است. همچنین کاربر راننده پیش از انجام سفر مکلف به مطالبه و رویت مدرک هویت عکس‌دار فوق و تطبیق آن با کاربر مهمان است. در صورت انطباق، کاربر راننده باید کد ملی کاربر مهمان را پیش از انجام سفر به شماره تعیین‌شده از سوی شرکت پیامک کند و در صورت عدم انطباق کاربر راننده موظف به لغو سفر است. ۳-۲۳- کاربران برای تسهیل در پیدا کردن مبدأ می‌توانند موقعیت جغرافیائی (لوکیشن) خود را از طریق سرویس ارائه‌شده در اپلیکیشن با یکدیگر به اشتراک بگذارند. ۳-۲۴- شرکت، طرف تجاری یا مدیر پنل ممکن است کدهایی را به عنوان کد تخفیف یا کد تخفیف سازمانی جهت انجام سفر از طریق پنل خدمات سفر اسنپ صادر و به کاربران ارائه نماید که با وارد کردن این کدها درصدی یا کل هزینۀ سفر کاسته ‌می‌شود. نحوۀ ارائه کدهای تخفیف منوط به تشخیص و صلاحدید شرکت، طرف تجاری یا مدیر پنل است. مدیر پنل درخواست‌کنندهٔ کد تخفیف صرفاً حق استفاده از آن‌ها را برای اشخاص تعریف‌شده در پنل دارد و کدهای صادره قابل خرید و فروش و انتقال به اشخاص دیگر نیستند. در غیر این صورت شرکت حق دارد کدهای صادر شده را باطل کند. ۳-۲۵- کاربران مسافر در صورت لغو سفر ۵ دقیقه بعد از زمان حضور کاربر راننده در مبدأ، متعهد به پرداخت مبلغ اعلامی در پیام نمایش داده‌شده در اپلیکیشن (قبل از اعمال لغو) به عنوان وجه التزام لغو سفر به کاربر راننده هستند. تبصره ۶- با توجه به ذینفع بودن کاربر راننده نسبت به وجه التزام لغو سفر، کاربر مسافر رضایت خود را در پرداخت مبلغ وجه التزام به کاربر راننده از طرف اسنپ اعلام می‌کند و متعهد می‌شود بعد از اعلام مبلغ وجه التزام و برابر فرآیند تعیین‌شده در اپلیکیشن مبلغ مذکور را با اسنپ تسویه کند. ۲۶-۳- کاربر مسافر با ثبت شماره تماس اضطراری در اپلیکیشن اسنپ، صراحتاً موافقت خود را اعلام می‌کند که در صورت بروز هرگونه مشکل، حادثه یا شرایط اضطراری که دسترسی به شماره تماس اصلی کاربر امکان‌پذیر نباشد، شرکت اسنپ مجاز است با شماره تماس اضطراری ثبت‌شده ارتباط برقرار کند. این تماس صرفاً به‌منظور اطلاع‌رسانی، هماهنگی یا انجام اقدامات لازم برای حفظ ایمنی و منافع کاربر در شرایط اضطراری انجام می‌شود. کاربر متعهد می‌شود که شماره تماس اضطراری ارائه‌شده متعلق به فردی معتبر و قابل‌اعتماد باشد و صحت اطلاعات ارائه‌شده بر عهده خود کاربراست. شرکت اسنپ متعهد می‌شود اطلاعات تماس اضطراری را مطابق با سیاست‌های حفظ حریم خصوصی خود محافظت کرده و تنها در موارد ضروری از آن استفاده کند. کاربر موظف است در صورت تغییر شماره تماس اضطراری، اطلاعات جدید را در اسرع وقت در اپلیکیشن به‌روزرسانی کند تا از هرگونه اختلال در ارتباط‌رسانی جلوگیری شود. کاربر مسئولیت هرگونه عواقب ناشی از ارائه اطلاعات نادرست یا عدم به‌روزرسانی شماره تماس اضطراری را بر عهده می‌گیرد. ماده ۴ - هزینه‌ها و پرداخت ۴-۱- کاربران می‌پذیرند امکان استرداد هزینه‌هایی که بر اساس شرایط استفاده از خدمات اپلیکیشن به شرکت یا طرف تجاری می‌پردازند وجود ندارد. شرکت و طرف تجاری مغایرت در هزینه اعلامی و پرداخت شده را تنها در ۴۸ ساعت اولیه رسیدگی می‌کنند. بنابراین کاربران باید موضوع را در همان ۴۸ ساعت اولیه به اطلاع شرکت و طرف تجاری برسانند. ۴-۲- کاربران می‌پذیرند هزینۀ ارائه خدمات اعم از سفر از طرف شرکت یا طرف تجاری مشخص می‌شود و پس از استفاده از آن نمی‌توانند نسبت به هزینۀ اعلام شده اعتراض داشته باشند. بدیهی است از آنجا که کاربران مجاز به عدم پذیرش هزینۀ اعلام شده از سوی شرکت یا طرف تجاری هستند، در صورت قبول، متعهد به پرداخت آن می‌شوند. به همین منظور کاربران با قبول این شرایط و قوانین به شرکت اختیار دریافت و وصول مبالغ مورد مطالبۀ شرکت یا طرف تجاری را از محل موجودی حساب کاربری خود می‌دهند. ۴-۳- پرداخت هزینۀ سفر و سایر هزینه‌های اعلام شده توسط طرف تجاری فقط از طریق روش‌هایی که توسط شرکت یا طرف تجاری مشخص می‌شود می‌تواند صورت گیرد. این روش‌ها عبارتند از: پرداخت از طریق موجودی حساب کاربری اسنپ، کیف پول، کدهای تخفیف شرکت و سازمانی، پرداخت اینترنتی جهت افزایش موجودی حساب کاربری و یا از طریق USSD برای افزایش موجودی و پرداخت نقدی به راننده. روش‌های پرداخت محدود به موارد مذکور بوده است. هرگونه روش دیگری نظیر کارت به کارت، تهاتری و غیره مورد تایید شرکت نیست و در این صورت شرکت هیچگونه مسئولیتی بر عهده نخواهد داشت. ۴-۴- به موجب دستورالعمل نظارت بر چگونگی فعالیت ارائه‌دهندگان خدمات هوشمند مسافر مشمول قانون نظام صنفی کشور، شرکت هزینهٔ سفر را بر اساس شاخص‌هایی مانند شدت ترافیک، میزان عرضه (تعداد کاربران در حال خدمت)، تقاضای بازار، جغرافیای خدمت (محدودهٔ ترافیک شهر)، طول و مدت سفر، نوع وسیلهٔ نقلیه و عواملی از این دست تعیین می‌کند. کاربران می‌پذیرند هزینۀ سفر اعلام شده از سوی شرکت، ممکن است بسته به شرایط سفر از جمله نوع سفر، زمان سفر، مدت زمان تخمینی سفر، مبدا، مقصد و مسافت سفر، تغییرات اعلام شده در حین سفر و یا عوامل دیگر متغیر باشد. رقم اعلام شده از سوی شرکت بر اساس استانداردهای قیمت‌گذاری شرکت تعیین شده است و در صورت پذیرش آن از سوی کاربران حق طرح هیچگونه ادعا و اعتراضی درباره آن وجود نخواهد داشت. ۴-۵- کاربر راننده از هزینه سفر، درصد مشخصی را به عنوان حق استفاده و بهره‌برداری از نرم افزار (کمیسیون) به شرکت پرداخت می‌کنند. در صورت ثابت بودن درصد کمیسیون؛ در هنگام پیشنهاد سفر به کاربر راننده، مبلغ خالص یا ناخالص بنا به مورد به کاربر راننده نمایش داده خواهد شد و در صورت متغیر بودن درصد کمیسیون؛ حق استفاده و بهره برداری از نرم افزار ممکن است بسته به زمان ها و مکان های مختلف، متفاوت باشد. در این حالت، در پیشنهاد سفر به کاربر راننده و تاریخچه سفرهای انجام شده، کاربر راننده فقط مبلغ خالص دریافتی خود را بصورت رند مشاهده می کند لکن در هنگام پرداخت، مبلغ دقیق به حساب کاربر راننده واریز خواهد شد. ۴-۶- کاربر مسافر و مهمان می‌پذیرند هرگونه تخریبی که در خودروی کاربر راننده در نتیجۀ استفاده از خدمات ایجاد شود، مسئولیت تامین هزینه‌های مربوط به تعویض، تعمیر، شست و شو و غیره متضامنا به عهدۀ آن‌ها خواهد بود. در چنین مواردی شرکت حق دارد این هزینه‌ها را از موجودی حساب اسنپ یا کیف پول اسنپ یا سایر طرف‌های تجاری کاربر مسافر کسر یا از او وصول کند. در صورتی که موجودی نزد شرکت به میزان خسارات وارده و هزینه‌های مترتب بر آن نباشد، کاربر راننده و یا شرکت مجاز به پیگیری وصول مطالبات مذکور خواهند بود. همچنین چنان‌چه کاربر مسافر یا مهمان به فحاشی، توهین، ضرب و جرح و سایر رفتارهای خلاف قانون علیه کاربر راننده اقدام کند حق مراجعه کاربر راننده به مراجع ذی‌صلاح محفوظ است. علاوه بر آن شرکت حق مراجعه به مراجع ذی‌صلاح را به دلیل لطمه به شهرت و اعتبار تجاری خود خواهد داشت. ۴-۷- کاربر مسافر می‌پذیرد هرگونه تخریبی که در خودروی کاربر راننده در نتیجۀ استفاده از خدمات با حساب کاربری وی ایجاد شود، مسئولیت تامین هزینه‌های مربوط به تعویض، تعمیر، شست و شو و غیره به عهدۀ وی خواهد بود. در چنین مواردی شرکت حق دارد این هزینه‌ها را از موجودی حساب اسنپ کاربر مسافر کسر یا از وی وصول کند. در صورتی که موجودی نزد شرکت به میزان خسارات وارده و هزینه‌های مترتب بر آن نباشد، کاربر راننده و یا شرکت مجاز به پیگیری وصول مطالبات مذکور خواهند بود. همچنین چنانچه کاربر مسافر به فحاشی، توهین، ضرب و جرح و سایر رفتارهای خلاف قانون علیه کاربر راننده اقدام کند حق مراجعه کاربر راننده به مراجع ذیصلاح محفوظ است. علاوه بر آن شرکت حق مراجعه به مراجع ذیصلاح را به دلیل لطمه به شهرت و اعتبار تجاری خود خواهد داشت. ۴-۸- کاربر مسافر می‌پذیرد خدمات اسنپ صرفا جابه‌جایی مسافر است و نمی‌تواند برای ارسال هرگونه مرسوله بدون حضور خود درخواست سفر ارسال کند. چنان‌چه راننده با مورد فوق مواجه شود، مجاز به لغو (امتناع از انجام) سفر است. ۴-۹- کاربران ملزم به پرداخت کلیه هزینه‌های اعلام شده توسط طرف‌های تجاری هستند. ماده ۵ - مسئولیت اسنپ ۵-۱- شرکت و طرف‌ تجاری با تمام امکانات خود از جمله مرکز تماس ۲۴ ساعته، واحد رسیدگی به شکایات و فرایند میانجی‌گری، تمامی تلاش خود را برای جلب رضایت کاربران و رفع هرگونه اختلاف احتمالی بین آن‌ها در زمان استفاده از خدمات اسنپ و سوپر اپ اسنپ به کار می‌گیرد. ۵-۲- شرکت و طرف تجاری با استفاده از نظارت‌های خود و انجام نظرسنجی از کاربران در انتهای سفر تلاش می‌کند خدمات با کیفیت مطلوب به کاربران ارائه دهد. ۵-۳- شرکت و طرف تجاری برای فراهم کردن امکان استفاده از خدمات نرم‌افزاری توسط دستگاه‌های کاربران تلاش می‌کنند، اما تضمینی نسبت به اجرا شدن آن روی همۀ دستگاه‌ها یا شبکه‌های ارتباطی (اینترنت، شبکۀ تلفن‌ همراه و …) نخواهد داد. ۵-۴- اطلاعات کاربران به عنوان اطلاعات محرمانه نزد شرکت و طرف تجاری محافظت شده و دسترسی به آن توسط اشخاص ثالث ممنوع بوده، مگر برابر قانون و تصمیم مقام ذیصلاح قضایی. بنابراین در موارد قانونی و هم‌چنین درخواست و صدور دستور مقتضی از سوی مراجع قضایی، شرکت مکلف به ارائۀ اطلاعات کاربران به مراجع مذکور است. لازم به توضیح است که ارائه اطلاعات کاربری صرفا از طریق اپلیکیشن امکان‌پذیر است و به منظور حفظ امنیت اطلاعات کاربران و اصل محرمانگی، ارائه اطلاعات کاربری به خود کاربر و اشخاص ثالث به صورت تلفنی و حضوری مقدور نیست، مگر به حکم قانون. ۵-۵- چنان‌چه هر یک از کاربران اسنپ و سوپر اپ اسنپ در زمان استفاده از خدمات آن با مشکلی مواجه شوند برابر شرایط فوق می‌توانند شکایت خود را از طریق مرکز تماس ۲۴ ساعته و واحد رسیدگی به شکایات اسنپ و سوپر اپ اسنپ مطرح کنند. شرکت یا طرف تجاری پیگیری لازم را بنا به مورد انجام خواهد داد و تلاش خود را جهت حل و فصل اختلافات به‌عمل خواهد آورد. ۵-۶- همۀ اطلاعات مورد نیاز کاربران درباره نحوه و شرایط ارائه خدمات اسنپ و سوپر اپ اسنپ و استفاده از نرم‌افزار‌های ارائه‌دهنده خدمات اعم از مسافر و راننده، توسط شرکت و طرف تجاری در نرم‌افزار قرار داده شده است. اشخاص می‌توانند با مراجعه به قسمت مذکور و مطالعۀ آن‌ کاملا با شرایط ذکر شده و خدمات اسنپ یا سوپر اپ اسنپ آشنا شوند. همچنین همکاران شرکت در مرکز تماس به صورت ۲۴ ساعته پاسخگوی هرگونه ابهام و سوال کاربران هستند. ۵-۷- مسئولیت شرکت و طرف تجاری فقط در فرضی متصور است که کاربران از طریق اپلیکیشن اقدام به اخذ خدمات از جمله ارسال درخواست و قبول توسط کاربر دیگر کرده باشند. لذا اگر کاربر راننده و کاربر مسافر که در اپلیکیشن اسنپ ثبت‌نام کرده‌اند، خارج از اپلیکیشن با یکدیگر بر انجام سفر توافق کنند هیچ‌گونه مسئولیتی متوجه شرکت نخواهد بود. ۵-۸- طرف‌ تجاری استفاده‌کننده از خدمات سوپر اپ اسنپ به صورت مستقل و بر اساس شرایط و قوانین منتشر شده در اپلیکیشن یا سایت خود اقدام به ارائه خدمات می‌کند. استفاده از خدمات طرف‌ تجاری از طریق سوپر اپ اسنپ توافق مستقلی میان کاربران و طرف تجاری ارائه‌دهنده خدمات است و طرف تجاری بر اساس شرایط و قوانین و قراردادهای خود مسئول پاسخگویی به کاربران است. اسنپ صرفاً ارائه‌دهنده خدمات به طرف تجاری بوده و نسبت به خدمات ارائه شده توسط طرف تجاری به کاربران مسئولیتی نخواهد داشت. ۵-۹- برابر مقررات قانونی میزانی از هزینه سفر توسط اسنپ به عنوان هزینه خدمات شهری کسر و به حساب شهرداری محل فعالیت کاربر راننده پرداخت می‌شود. ۵-۱۰- شرکت موظف است مفاد دستورالعمل نظارت بر چگونگی فعالیت ارائه‌دهندگان خدمات هوشمند مسافر مشمول قانون نظام صنفی کشور مصوب وزارت کشور و وزارت صنعت، معدن و تجارت را رعایت کند. ۵-۱۱- شرکت متعهد می‌شود نسبت به ورود و تکمیل اطلاعات وسایل نقلیه (شامل نوع، برند، مدل، رنگ، شماره پلاک و VIN خودرو) و اطلاعات کاربر راننده (شامل نام و نام خانوادگی، شمارهٔ ملی، آدرس، شمارهٔ تلفن همراه، شمارهٔ پلاک و VIN خودرو) و اطلاعات سفر (شامل شمارهٔ پلاک وسیله نقلیه، زمان و مختصات مکان مبدأ و مقصد، مقدار پیمایش و هزینهٔ سفر) در سامانه‌ٔ سماس اقدام کند. ماده ۶ - مسئولیت کاربران ۶-۱- مسئولیت همۀ اقدامات و افعال کاربران که ناشی از عدم رعایت قوانین موضوعه جمهوری اسلامی ایران از جمله قانون مجازات اسلامی (ارتکاب جرم در هنگام استفاده از خدمات اپلیکیشن اسنپ از جمله سفر یا سوپر اپ اسنپ) و قوانین مدنی (ورود خسارت به اموال کاربران) باشد، برعهدۀ شخص متخلف بوده و شرکت و طرف تجاری هیچ‌گونه مسئولیتی در قبال اعمال و افعال فوق نداشته و نخواهند داشت. شرکت و طرف تجاری می‌توانند ضمن غیر فعال کردن حساب کاربری متخلف، از طریق مراجع ذی‌صلاح، اقدامات قانونی را علیه نامبرده نسبت به احقاق حقوق قانونی خود به عمل آورند. ۶-۲- هرگونه اقدامی از سوی کاربران که خسارتی به شهرت، اعتبار و دارایی‌های شرکت یا طرف تجاری وارد کند، تخلف از شرایط قراردادی و قانونی تلقی خواهد شد. شرکت یا طرف تجاری این حق را برای خود محفوظ می‌داند که حساب کاربر متخلف را مسدود کند و در صورت نیاز اقدامات قانونی لازم را علیه متخلف به‌عمل آورد و خسارت و حقوق قانونی خود را مطالبه کند. ۶-۳- کاربر راننده متعهد می‌شود تنها از علائم و اقلام سازمانی که توسط اسنپ تهیه و در اختیار او گذاشته شده است، استفاده کند. مسئولیت استفاده از اقلام و علایمی که سبب ایجاد مشابهت و اشتباه برای کاربران مسافر و یا سایر اشخاص اعم از حقیقی و یا حقوقی شود، به عهدۀ کاربر راننده است. در این موارد شرکت می‌تواند نسبت به قطع ارائه خدمات به شخص متخلف و پیگیری قانونی اقدام کند و شخص متخلف مکلف به جبران خسارات وارده به شرکت خواهد بود. ۶-۴- مسئولیت رعایت همۀ قوانین و مقررات راهنمایی و رانندگی اعم از درون و بین شهری و نیز عدم استفاده از نرم‌افزار اسنپ در حین رانندگی و حفظ سلامت خودرو بر عهدۀ کاربران راننده است. ۶-۵- کاربر راننده برابر مصوبات قانونی متعهد است وسیلهٔ نقلیهٔ خود تا سقف تعهدات قانونی بیمه کند، تا در صورت بروز خسارات به اشخاص ثالث و یا هر یک از سرنشینان امکان جبران خسارات از طریق شرکت بیمه‌گر میسر باشد. ۶-۶- کاربران اعم از مسافر و راننده متعهد می‌شوند در صورت مواجهه با نقض هر کدام از تعهدات حین سفر و یا نقض قوانین موضوعه جمهوری اسلامی ایران از جمله قانون مجازات اسلامی (ارتکاب جرم) و قوانین مدنی (ورود خسارت به اموال کاربران) بدون مداخله مستقیم، از انجام هر اقدامی بر اساس صلاحدید شخصی پرهیز کنند. کاربر راننده در صورت نیاز می‌تواند خودرو را متوقف کند و موضوع را با پشتیبانی شرکت در میان بگذارد، کاربر مسافر نیز می‌تواند تا برقراری تماس با پشتیبانی از کاربر راننده درخواست توقف خودرو را داشته باشد. در نهایت پشتیبانی شرکت تصمیم مقتضی را بر مبنای وضعیت اخذ می‌کند و در صورت لزوم موضوع با نیروی انتظامی و مراجع ذی‌صلاح در میان گذاشته می‌شود. تبصره ۷- پیاده کردن کاربر مسافر بدون رضایت نامبرده و قبل از اعلام نظر پشتیبانی شرکت ممنوع است. ۶-۷- کاربر مسافر مطلع است و می‌پذیرد که در زمان نصب نرم‌افزار اسنپ یا به‌روزرسانی آن، نسبت به فعال‌سازی یا غیرفعال‌سازی گزینه‌ی دسترسی به «اطلاعات آماری» در بخش تنظیمات نرم‌افزار اقدام می‌کند. کاربر مسافر در فعال‌سازی یا غیرفعال‌سازی گزینه‌ دسترسی به «اطلاعات آماری» کاملا مختار است. لازم به توضیح است که دسترسی به اطلاعات آماری در تحقیقات بازاریابی و برای بهبود تجربه سفر با اسنپ به کار می‌رود و به صورت خودکار فعال است. ۶-۸- کاربران مکلف به رعایت کلیهٔ شرایط و قوانین منتشر شده در اپلیکیشن و سایت طرف تجاری استفاده‌کننده از خدمات سوپر اپ اسنپ هستند و در صورت نقض تعهدات و شرایط مذکور مسئول پذیرش کلیه آثار ناشی از تخلف در قبال طرف تجاری خواهند بود. ۶-۹- کاربران راننده مکلف به انجام سفر با وسیله نقلیه‌ای است که از نظر فنی سلامت کامل داشته باشد و قبل از انجام سفر مکلف به احراز صحت وسیله نقلیه از قبیل ترمزها، فرمان، روشنائی (چراغ‌های جلو و عقب، وضعیت شکستگی یا انکسار نور شیشه‌های جلو)، چرخ‌ها، بوق، برف پاک‌کن، وسائل گرمایشی و سرمایشی، ترمزهای پایی و دستی و لوله کشی و رابط‌های آن، چراغ‌های راهنما، برق و آیینه‌ها، سیستم فرمان و چرخ‌های جلو و عقب، کمربند ایمنی استاندارد به تعداد صندلی‌ها، سلامت عملکرد درب‌های جلو و عقب (دستی و برقی)، دسترسی به کلیدهای اضطراری درب‌های خروجی است. ۶-۱۰- کاربران راننده قبول کننده سفرهای بین شهری علاوه بر رعایت ضوابط و مقررات قانونی حاکم بر سفرهای بین‌شهری و شرایط و قوانین حاضر مکلف به استفاده همیشگی از جعبه کمک‌های اولیه درمانی، علائم هشداردهنده مورد نیاز (مثلث شبرنگ و چراغ چشمک‌زن)، تجهیزات مهار بار متناسب با نوع بار، کپسول آتش‌‌نشانی مناسب و آماده‌به‌کار، دستگاه سنجش سرعت و زمان بدون نقص فنی، زنجیر چرخ در صورت لزوم، لاستیک‌های آجدار قابل‌قبول در وسیله نقلیه خود است و با توجه به مسافت سفر بین شهری، مقدمات و شرایط استفاده کاربر مسافر را از سرویس بهداشتی بین راهی و مکان‌های مطمئن برای نماز و صرف غذا فراهم کند. ۶-۱۱- در صورت لغو بیش از تعداد مجاز سفر توسط کاربر راننده در طی روز، که از طریق اپلیکیشن به اطلاع کاربر رسانده می‌شود، کاربر راننده متعهد و ملتزم است، مبلغ مشخصی را تا سقف ۲۵۰۰۰ ریال، با توجه به محدوده فعالیت و تصمیم شرکت، به عنوان وجه التزام قراردادی پرداخت نماید. وصول تمام یا قسمتی از خسارات و وجه التزام فوق یا تهاتر ان با موجودی ریالی کاربر راننده نزد شرکت بلامانع است و کاربر در این خصوص رضایت بدون قید و شرط خود را اعلام می‌کند و یا در صورت عدم کفایت مطالبات کاربر راننده نزد شرکت برای جبران خسارت وارده و وجه التزام فوق، شرکت مجاز خواهد بود نسبت به مطالبهٔ آن‌ها از کاربر راننده از طریق مراجع ذی‌صلاح قضایی اقدام کند. ۶-۱۲- کاربر راننده بر اساس تعداد سفر تعیین‌شده در اپلیکیشن متعهد به پذیرش حداقل یک سفر از بین درخواست‌های ارسال شده است. در صورت عدم انجام تعهد، شرکت به مدت ۱۰ دقیقه از آخرین درخواست ارسال شده، درخواست دیگری برای کاربر راننده ارسال نخواهد کرد. ۶-۱۳- کاربر راننده متعهد می‌شود از گزینهٔ «ارتباط با تیم امنیت سفر» صرفاً برای موارد اضطراری و حاد مانند درگیری، تصادف منجر به جرح و موارد مشابه استفاده کند. استفاده از این گزینه برای موارد غیراضطراری مانند کرایهٔ پرداخت‌نشده، درخواست لغو سفر و سایر مواردی که از طریق پشتیبانی قابل پیگیری هستند، به تشخیص شرکت منجر به به جریمه‌ای به مبلغ ۲۰۰،۰۰۰ ریال بابت هر تخلف برای راننده خواهد شد. تسویهٔ مبلغ جریمه از محل هزینهٔ سفر و سایر مطالبات کاربر راننده از شرکت بلامانع است. ماده ۷ - شرایط بار و وسایل همراه کاربر مسافر یا مهمان ۷-۱- وسایلی که کاربر مسافر یا مهمان نباید به همراه داشته باشد، عبارت است از مواد منفجره، محترقه، مواد سمی، اسیدی، بیماری‌زا و بد بو، مایعات و جامدات آتش‌زا و سوختی، مواد و وسایل رادیواکتیو و بارهای حجیم مانند بسته‌های بزرگ، و کاربران از حیث وسایل مورد نیاز جهت حمل مکلف به رعایت ضوابط آیین‌نامه اجرائی حمل و نقل جاده‌ای مواد خطرناک است. ۷-۲- وسایل همراه کاربر مسافر یا مهمان باید متناسب با فضای داخل اتاق خودرو باشد به نحوی که متعارف محسوب شود و وزن و نوع آن متناسب با وزن و شرایطی باشد که از طرف کارخانۀ سازندۀ خودرو تعیین شده است. ۷-۳- بار غیر متعارف در اتاق، باری است که حمل آن باید توسط صندوق خودرو انجام پذیرد، از قبیل صندوق میوه، محموله تجاری و سایر محموله‌های غیر متعارف. ۷-۴- انتقال بار و کالا بدون حضور کاربر مسافر یا مهمان (مالک کالا) توسط کاربر راننده ممنوع است و کاربر مسافر یا مهمان حق ارسال کالا را بدون حضور خود نخواهد داشت. در صورت عدم رعایت این موضوع، مسئولیت‌ آن برعهدۀ کاربران است و شرکت می‌تواند نسبت به قطع دسترسی و پیگیری قانونی اقدام کند. ۷-۵- کاربر راننده مجاز به عدم پذیرش بارهای همراه کاربر مسافر یا مهمان به شرح فوق است. در صورتی که در ابتدای سفر، کاربر راننده از محتویات بار همراه کاربر مسافر اطلاع نداشته باشد و در حین سفر نسبت به غیرمجاز بودن (مصادیق بندهای ۱-۷ ، ۳-۳ و ۴-۳ شرایط و قوانین) محتویات بار همراه کاربر مسافر یا مهمان اطلاع پیدا کند، کاربر راننده مکلف به اعلام گزارش فوری به پشتیبانی شرکت است. ۷-۶- چنان‌چه کالایی متعلق به کاربر مسافر یا مهمان در خودرو باقی بماند، کاربر راننده مکلف است پس از آگاهی از این مسئله در اسرع وقت به شرکت اطلاع‌رسانی کند. کالا به صورت امانت به مدت یک هفته نزد کاربر راننده باقی می‌ماند و در محل مورد توافق کاربر راننده و کاربر مسافر یا مهمان و تحت نظارت و پیگیری شرکت، کالا به کاربر مسافر یا مهمان تحویل داده می‌شود. چنانچه کاربر راننده و کاربر مسافر یا مهمان بر سر قیمت تحویل کالا توافق نکنند، بایستی از شرکت درخواست کنند که هزینۀ آن را محاسبه و اطلاع‌رسانی کند و شرکت در یک هفته اول وظیفه تحویل گرفتن و تحویل دادن کالای مذکور را ندارد. در صورتی که بعد از یک هفته کاربر مسافر یا مهمان برای دریافت کالای مذکور اقدام نکند، کاربر راننده آن را به شرکت تحویل خواهد داد و هیچ‌گونه ادعایی از جانب کاربر مسافر یا مهمان مبنی بر سرقت یا نقص یا عیب کالای تحویل داده شده توسط کاربر راننده به شرکت، علیه شرکت مسموع نخواهد بود. ماده ۸ - موارد فنی ۸-۱- کاربران حق ندارند هیچ‌گونه تلاشی در جهت استخراج سورس کد Source Code نرم‌افزارهای اسنپ و سوپر اپ اسنپ شامل دیکامپایل Decompile، مهندسی معکوس Reverse Engineering یا فعالیت‌های مشابه انجام دهند، مگر اینکه اجازۀ چنین کاری به صورت قانونی صادر شده باشد. ۸-۲- کاربران مجاز نیستند با استفاده از روش‌هایFraming یا Mirroring و روش‌های دیگر، نسخۀ دیگری از خدمات اسنپ را روی سرورهای دیگر ارائه کنند. همچنین کاربر مجاز نیست در نرم‌افزار اسنپ یا سوپر اپ اسنپ یا در روش ارائۀ خدمات تغییر یا اخلالی ایجاد کند. ۸-۳- کاربران حق ندارند نرم‌افزار یا اسکریپتی با هدف ایندکس‌گذاری (Indexing)، مطالعه یا هرگونه فعالیت داده‌کاوی روی خدمات اجرا کنند. ۸-۴- کاربران حق ندارند هیچ فعالیتی در راستای حصول دسترسی غیرقانونی و غیرمتداول به هیچ بخش از اپلیکیشن اسنپ، سوپر اپ اسنپ یا سامانه‌های مرتبط با اسنپ انجام دهند. ماده ۹ - محتوای تولید شده توسط کاربران شرکت یا طرف تجاری ممکن است در شرایطی به کاربران اجازه دهند که در وب سایت، نرم‌افزار موبایل، شبکه‌های اجتماعی و یا سایر بخش‌های این سامانه، عکس، متن، فایل صوتی، فایل تصویری یا فایل‌های مشابه منتشر کنند. مالکیت این مطالب همچنان متعلق به کاربران خواهد بود. اما با ثبت آن‌ها در خدمات‌ مرتبط به اسنپ یا سوپر اپ اسنپ، کاربران این حق را به شرکت یا طرف تجاری می‌دهند که اطلاعاتی را که از حالت محرمانه خارج شده است، منتشر کنند و یا به اشخاص حقیقی یا حقوقی دیگر منتقل کنند. ماده ۱۰ - قطع خدمات شرکت یا طرف تجاری به هر دلیلی به این نتیجه برسد که حضور هر یک از کاربران اعم از راننده یا مسافر یا مهمان می تواند امنیت و آرامش کسب و کار و یا دیگر کاربران را در معرض تهدید قرار دهد، طبق صلاحدید خود مجاز به مسدود کردن حساب کاربر مذکور یا عدم اجازه استفاده از خدمات به صورت موقتی یا دائم است. اگر کاربران تعهدات این شرایط و قوانین را رعایت نکنند یا دسترسی آنها به خدمات اسنپ یا سوپراپ اسنپ یا طرف تجاری خطرناک باشد یا مطلوب نباشد، شرکت حق حذف دسترسی کاربر مذکور را به خدمات اسنپ یا سوپر اپ اسنپ دارد. در این صورت، کاربر حق طرح هیچگونه ادعا و یا اعتراضی را نخواهد داشت. ماده ۱۱ - توافق از راه دور ۱۱-۱- کاربران توافق می‌کنند برای مبادلۀ آسان اطلاعات و انجام توافقات جدید، همۀ تغییرات و الحاقیه‌های شرایط و قوانین حاضر اعم از تغییر و اضافه کردن شروط آن، تنظیم قراردادها، اخطاریه‌ها و ابلاغیه‌های مربوط به شرکت یا طرف تجاری، از طریق اپلیکیشن اسنپ و سوپر اپ اسنپ به‌عمل آید و کاربران ضمن پذیرش اطلاع از شرایط و روند اجرایی توافق از راه دور و به صورت الکترونیکی، موافقت خود را نسبت به اعمال هرگونه شرایط و توافق جدید را از طریق فضای مجازی و به صورت الکترونیکی اعلام می‌کنند. ۱۱-۲- حساب کاربری متعلق به شخص کاربر و استفاده از آن قائم به شخص کاربر و غیر قابل انتقال است. کلیه مسئولیت‌های مربوط به حفظ و حراست از حساب کاربری برعهدۀ کاربر دارای حساب کاربری است. کاربران ضمن پذیرش کلیه مسئولیت‌های ناشی از استفاده حساب کاربری، همۀ داده پیام‌های صادره از طریق حساب کاربری مذکور اعم از شکل، عبارت، تاییدیه، انتخاب اشکال و تایید آن‌ها را منتسب به خود دانسته و هرگونه ادعایی نسبت به انکار، تردید و جعل داده پیام‌های ارسال شده از ناحیۀ کاربران غیر قابل استماع و مردود است. ۱۱-۳- کاربران می‌پذیرند هرگونه رویه، اشکال، عبارات مبین تایید و اعلام قبولی و تصدیق داده پیام‌های صادره از طرف شرکت یا طرف تجاری به منزله امضا الکترونیکی و قبولی محسوب می‌شود و هرگونه ادعایی نسبت به امضا و قبولی مذکور غیر قابل استماع و مردود است. ۱۱-۴- کاربران با عضویت در خدمات اسنپ یا سوپر اپ اسنپ و استفاده از آن قصد و اراده خود را نسبت به پذیرش انعقاد هرگونه اقدام و عمل حقوقی از جمله عقود و معاملات از راه دور و از طریق سامانۀ رایانه‌ای و الکترونیکی اعلام می‌کنند. ۱۱-۵- کلیه رویه‌های حقوقی و فنی اعم از احراز هویت کاربر، ایجاب و قبول، امضای الکترونیکی و تاییدیه‌های مرتبط ارائه‌شده توسط شرکت یا طرف تجاری جهت انعقاد قرارداد الکترونیکی با کاربران از طریق اپلیکیشن، مورد قبول کاربران بوده و هرگونه روش فنی جهت تنظیم قرارداد از جمله ایجاب و قبول به مثابه توافق کتبی است. هرگونه ادعایی اعم از انکار و تردید نسبت به قرارداد الکترونیکی غیر قابل استماع و مردود است. ۱۱-۶- با توجه به انعقاد قرارداد حاضر به صورت الکترونیکی و در فضای مجازی، کاربران موافقت خود را نسبت به تعیین اقامتگاه شرکت و طرف تجاری، به عنوان محل انعقاد قرارداد، اعلام میکند.

قوانین و مقررات سفر اشتراکی در اسنپ

سفر اشتراکی در سفر اشتراکی، دو مسافر که هر یک مبدأ و مقصد مستقلی دارند، درخواست خود را به‌صورت جداگانه ثبت می‌نمایند. سفارش هر مسافر در این حالت شامل دو درخواست مجزا است که هر یک هزینه‌ای مشخص و مستقل دارد: یک درخواست عادی و یک درخواست اشتراکی. هزینه هر یک از این دو درخواست در ابتدا به راننده و مسافر اعلام می‌شود. شرایط و قوانین - مسافر: با ثبت درخواست سفر اشتراکی، ممکن است یکی از دو حالت زیر رخ دهد: در صورتی که سفر با انجام درخواست هر دو مسافر به پایان برسد، حداقل هزینه سفر را پرداخت می‌کنید. اگر به هر دلیلی هم‌سفری برای شما پیدا نشود یا سفر او انجام نشود، لازم است حداکثر هزینه سفر را پرداخت کنید، که همچنان کمتر از هزینه سفر اکو معادل آن سفر است. مسافران می‌توانند مکان‌های سوار شدن و پیاده شدن یکدیگر را مشاهده کنند تا مسیر را هنگام اشتراک‌گذاری سفر بهتر درک کنند. تمامی گزینه‌های سفر، از قبیل مقصد دوم، توقف در مسیر و سفر رفت‌وبرگشتی، در سفرهای اشتراکی غیرفعال است. در سفر اشتراکی اسنپ، مسافران مجاز به همراه داشتن همراه یا بار نیستند. اسنپ ترتیب مبدأها و مقصدها را به گونه‌ای تنظیم می‌کند که بهترین تجربه ممکن را فراهم کند و تغییر آن به هیچ عنوان مجاز نیست. اگر مسافر ظرف ۲ دقیقه به مکان سوار شدن نرسد، راننده می‌تواند سفر را لغو کند و مسافر ممکن است جریمه‌ای تا ۲۵٪ از حداکثر کرایه سفر متحمل شود. شرایط و قوانین - راننده: با پذیرش درخواست سفر اشتراکی، ممکن است یکی از دو حالت زیر رخ دهد: هر دو مسافر سفر را کامل کنند و هزینه هر دو سفر به شما پرداخت شود. در صورت لغو سفر یکی از مسافران، تنها یک سفر انجام شود و صرفاً هزینه آن، که همچنان بیشتر از معادل سفرهای عادی است، به شما پرداخت شود. اسنپ ترتیب مبدأها و مقصدها را به‌گونه‌ای تنظیم می‌کند که بهترین تجربه ممکن را فراهم سازد و تغییر آن به هیچ عنوان مجاز نیست. تمامی گزینه‌های سفر، از قبیل مقصد دوم، توقف در مسیر و سفر رفت‌وبرگشتی، در سفرهای اشتراکی غیرفعال است. اگر به محل سوار شدن هریک از مسافران رسیدید و او ظرف ۲ دقیقه حاضر نشد، می‌توانید آن سفر خاص را لغو کنید (در حالی که سفر دیگر را تکمیل می‌کنید) و هزینه جبرانی دریافت کنید. بدین منظور، موظف هستید پس از رسیدن به مبدأ و توقف کامل، گزینه «رسیدن به مبدأ» را ثبت کنید. در هر مبدأ، فقط یک نفر مجاز به سوار شدن است. سفرهای اشتراکی برای محاسبه طرح‌های تشویقی به‌عنوان دو سفر جداگانه در نظر گرفته می‌شوند.

شرایط و قوانین - مسافر:

در صورتی که سفر با انجام درخواست هر دو مسافر به پایان برسد، حداقل هزینه سفر را پرداخت می‌کنید. اگر به هر دلیلی هم‌سفری برای شما پیدا نشود یا سفر او انجام نشود، لازم است حداکثر هزینه سفر را پرداخت کنید، که همچنان کمتر از هزینه سفر اکو معادل آن سفر است. مسافران می‌توانند مکان‌های سوار شدن و پیاده شدن یکدیگر را مشاهده کنند تا مسیر را هنگام اشتراک‌گذاری سفر بهتر درک کنند. تمامی گزینه‌های سفر، از قبیل مقصد دوم، توقف در مسیر و سفر رفت‌وبرگشتی، در سفرهای اشتراکی غیرفعال است. در سفر اشتراکی اسنپ، مسافران مجاز به همراه داشتن همراه یا بار نیستند. اسنپ ترتیب مبدأها و مقصدها را به گونه‌ای تنظیم می‌کند که بهترین تجربه ممکن را فراهم کند و تغییر آن به هیچ عنوان مجاز نیست. اگر مسافر ظرف ۲ دقیقه به مکان سوار شدن نرسد، راننده می‌تواند سفر را لغو کند و مسافر ممکن است جریمه‌ای تا ۲۵٪ از حداکثر کرایه سفر متحمل شود.

شرایط و قوانین - راننده:

هر دو مسافر سفر را کامل کنند و هزینه هر دو سفر به شما پرداخت شود. در صورت لغو سفر یکی از مسافران، تنها یک سفر انجام شود و صرفاً هزینه آن، که همچنان بیشتر از معادل سفرهای عادی است، به شما پرداخت شود. اسنپ ترتیب مبدأها و مقصدها را به‌گونه‌ای تنظیم می‌کند که بهترین تجربه ممکن را فراهم سازد و تغییر آن به هیچ عنوان مجاز نیست. تمامی گزینه‌های سفر، از قبیل مقصد دوم، توقف در مسیر و سفر رفت‌وبرگشتی، در سفرهای اشتراکی غیرفعال است. اگر به محل سوار شدن هریک از مسافران رسیدید و او ظرف ۲ دقیقه حاضر نشد، می‌توانید آن سفر خاص را لغو کنید (در حالی که سفر دیگر را تکمیل می‌کنید) و هزینه جبرانی دریافت کنید. بدین منظور، موظف هستید پس از رسیدن به مبدأ و توقف کامل، گزینه «رسیدن به مبدأ» را ثبت کنید. در هر مبدأ، فقط یک نفر مجاز به سوار شدن است. سفرهای اشتراکی برای محاسبه طرح‌های تشویقی به‌عنوان دو سفر جداگانه در نظر گرفته می‌شوند.

قوانین و مقررات اسنپ‌باکس

ماده ۱ - تعاریف و اصطلاحات ۱-۱- شرکت : شرکت ایده گزین ارتباطات روماک با نام تجاری اسنپ که نسبت به ارائه خدمات اسنپ باکس اقدام می‌نماید. ۱-۲- اسنپ باکس : خدمات نرم‌ افزاری که توسط شرکت به منظور حمل مرسولات یا انجام سفر کاربر سفارش دهنده توسط کاربر راننده در اپلیکیشن اسنپ ارائه می‌شود. ۱-۳- اپلیکیشن : نرم افزار متعلق به شرکت که به منظور استفاده از خدمات اسنپ باکس، حق استفادۀ موقت از آن برابر شرایط قراردادی و سند حاضر به کاربران اعطا می‌گردد. ۱-۴- کاربر: شخص حقیقی یا حقوقی است اعم از راننده و سفارش دهنده که از طریق اینترنت به اپلیکیشن اسنپ متصل و از خدمات آن بهره مند می‌شود. ۱-۵- کاربران: در این سند کاربر راننده و کاربر سفارش دهنده به همراه هم با نام کاربران استفاده می‌شوند. ۱-۶- کاربر راننده: شخص حقیقی است که بوسیلۀ موتور سیکلت مطمئن و رانندگی صحیح اقدام به تحویل گرفتن مرسولات از کاربر سفارش دهنده در مبدا و تحویل دادن آن در مقصد به گیرنده مرسوله یا انجام سفر به درخواست سفارش دهنده از مبدا به مقصد برابر شرایط سفارش یا سفر ثبت شده در اپلیکیشن اسنپ می‌نماید. ۱-۷-کاربر سفارش دهنده: شخص حقیقی یا حقوقی است که به منظور استفاده از خدمات اسنپ باکس نسبت به جابجائی مرسوله یا انجام سفر برای خود از نشانی مبدا به نشانی مقصد از اپلیکیشن اسنپ استفاده می‌نماید. ۱-۸- دریافت کننده مرسوله: شخص حقیقی یا حقوقی که مرسولۀ کاربر سفارش دهنده را در مقصد دریافت می‌نماید. ۱-۹- سرنشین موتور سیکلت : سفارش دهنده ای که جهت انجام سفر توسط موتور سیکلت از نشانی مبدا به مقصد از اپلیکیشن اسنپ باکس استفاده می نماید. ۱-۱۰- موتور سیکلت مطمئن: وسیله نقلیه ای است مجهز به قوای محرکه و کلیه منصوبات و شرایط لازم برای حمل بار یا جابجائی مسافر، دارای دو محور و وزن خالص حداکثر ۵۵۰ کیلوگرم که برای حرکت در معابر عمومی طراحی گردیده است. ۱-۱۱- کلاه ایمنی: کلاهی است که راننده و سرنشین موتور سیکلت‌ها آن را برای محافظت سر خود در برابر ضربات احتمالی ناشی از بروز سوانح به کار می‌برند. ۱-۱۲- حساب کاربری: حسابی است که اشخاص برای استفاده از خدمات اسنپ باکس در اپلیکیشن اسنپ ایجاد کرده‌اند. ۱-۱۳- موجودی: مبلغی است که کاربران سفارش دهنده در حساب کاربری خود به منظور استفاده از خدمات اسنپ باکس دارند. این مبلغ به صورت پرداخت از طریق سامانه بانکی و کارت‌های عضو شبکۀ شتاب و یا با استفاده از اسنپ کارت طبق شرایط و مقررات حاضر منظور و محاسبه خواهد شد. ۱-۱۴- اطلاعات محرمانه: اطلاعاتی که توسط کاربران در اختیار اسنپ قرار داده می‌شود اعم از اطلاعاتی که به صورت مستقیم از سوی کاربران وارد می‌شود و همچنین اطلاعاتی که به صورت خودکار و در نتیجۀ بهره برداری از خدمات اسنپ باکس در اختیار شرکت قرار داده می‌شود، مانند اطلاعات مربوط به سفر اعم از زمان سفر، موقعیت مکانی مبدا و مقصد، مسیر طی شده، موقعیت مکانی کاربر راننده و غیره. ۱-۱۵- قوانین و مقررات جمهوری اسلامی ایران: قانون اساسی، قوانین عادی، آئین نامه‌های اجرایی، بخشنامه‌ها، دستورالعمل‌ها و کلیه ضوابط قانونی حاکم بر انجام موضوع قرارداد اعم از قانون بیمه اجباری شخص ثالث، آئین نامه راهنمائی و رانندگی. ماده ۲ - حساب کاربری ۲-۱- کاربران با ثبت نام در اپلیکیشن و همچنین با هر بار استفاده از خدمات اسنپ باکس می‌پذیرند که قوانین و مقررات جاری شرکت را به صورت کامل مطالعه کرده و با اطلاع کامل از شرایط و معانی آن پذیرفته اند.این قوانین و مقررات ممکن است در طول زمان تغییرکند، بنابراین استفادۀ مستمر کاربران از سایت و اپلیکیشن به معنی پذیرش هرگونه تغییر در قوانین و مقررات آن است. ۲-۲- برای استفاده از خدمات اسنپ باکس لازم است که هر کاربر سفارش دهنده اعم از شخص حقیقی و یا حقوقی یک حساب کاربری در اپلیکیشن ایجاد نمایند. تنها اشخاصی که بیش از ۱۸ سال سن و واجد اهلیت قانونی باشند می‌توانند اقدام به ساختن حساب کاربری در اپلیکیشن نمایند. برای استفاده از خدمات اسنپ باکس، کاربر مذکور باید نام، نام خانوادگی، آدرس پست الکترونیکی و شماره همراه خود را در اپلیکیشن ثبت کند. ۲-۳- کاربران می‌پذیرند اطلاعات خواسته شده را به صورت صحیح و به‌ روز در اپلیکشین وارد کنند و مسئول عدم صحت اطلاعات اعلام شده، شخص کاربر می‌باشد. در صورت اثبات خلاف این موضوع، شرکت مجاز به پیگیری قضایی و قانونی نزد مراجع ذیصلاح می‌باشد. ۲-۴- کاربران متعهد میگردند که صرفا با ایمیل متعلق به خود نسبت به ثبت نام در اپلیکیشن اسنپ اقدام نمایند.در غیر این صورت در برابر شخص ذینفع صاحب ایمیل تماما مسئول بوده و شرکت به محض آگاهی از این موضوع نسبت به لغو عضویت کاربر مذکور اقدام خواهد نمود. ۲-۵- هر شخص با توجه به مدارک هویتی تنها می‌تواند یک حساب کاربری به عنوان کاربر سفارش دهنده یا کاربر راننده بنا به مورد در شرکت داشته باشند. در صورتی که شرکت اطلاع یابد که به نام یک شخص اعم از حقیقی و یا حقوقی حساب‌های کاربری متعدد وجود دارد، شرکت مجاز خواهد بود نسبت به قطع خدمات و غیرفعال نمودن حساب‌های کاربری مذکور اقدام نماید. ۲-۶- مسئولیت همۀ فعالیت‌هایی که از طریق حساب کاربری اشخاص حقیقی و یا حقوقی در اپلیکیشن یا سایر خدمات مربوط به اسنپ باکس انجام می‌شود به عهدۀ کاربران بنا به مورد است. بنابراین مسئولیت سفارش دهنده غیر از کاربر نیز، که با استفاده از حساب کاربری کاربر سفارش دهنده از خدمات اسنپ باکس استفاده می‌نمایند، کاملا متوجه خود کاربر سفارش دهنده می‌باشد. ۲-۷- مسئولیت حفظ امنیت اطلاعات حساب کاربری از جمله نام کاربری و رمز عبور به عهدۀ کاربران است. در صورت مفقود شدن یا سرقت اطلاعات حساب کاربری، کاربر مذکور موظف است در اسرع وقت موضوع را به اطلاع شرکت برساند. بدیهی است تا زمانی که اطلاع‌رسانی به شرکت انجام نشده است، مسئولیت همۀ فعالیت‌هایی که از طریق حساب کاربری مذکور انجام شده و می‌شود به عهدۀ وی خواهد بود. ۲-۸- کاربر سفارش دهنده حق ندارد به اشخاص حقیقی و حقوقی دیگر اجازه استفاده از حساب کاربری خود را بدهد یا حساب خود را به شخص حقیقی یا حقوقی دیگری منتقل کند. در مورد کاربر شخص حقوقی نیز، مسئولیت‌های قانونی بهره برداری از خدمات اسنپ باکس متوجه مدیران مجموعه‌های مذکور خواهد بود. ۲-۹- در شرایط خاصی ممکن است از کاربر سفارش دهنده برای استفاده از خدمات، درخواست احراز هویت شود، در چنین شرایطی اگر کاربر اطلاعات کافی در اختیار شرکت قرار ندهد، شرکت می‌تواند حساب کاربری وی را مسدود کرده و از ارائۀ خدمات به کاربر خودداری کند. ۲-۱۰- ممکن است بنا به مورد و حسب صلاحدید و تشخیص شرکت، از کاربران درخواست اطلاعات تکمیلی، ارائه مدارک و یا اصلاح اطلاعات موجود گردد. در این صورت کاربر مورد درخواست، متعهد به ارائه اطلاعات و یا اصلاح اطلاعات درخواستی در مدت اعلام و درخواست شده از سوی شرکت خواهد بود. در غیر این صورت شرکت می‌تواند حساب کاربری وی را مسدود کرده و از ارائۀ خدمات به کاربران خودداری کند. ماده ۳ - استفاده از اسنپ ۳-۱- با استفاده از خدمات شرکت، کاربران می‌پذیرند و موظف می‌باشند که از اسنپ باکس برای انجام هیچ فعالیت غیر‌ قانونی طبق قوانین و مقررات جمهوری اسلامی ایران یا خلاف شرع یا مخالف با عرف جامعه استفاده نکنند. ۳-۲- کاربران متعهد می‌شوند هیچ‌گاه از خدمات اسنپ باکس به صورتی که به شرکت یا شرکای آن صدمه‌ای وارد کند استفاده نکند. در صورتی که کاربران نسبت به سوء استفاده از امکانات فراهم شده در خدمات اسنپ باکس در جهت منافع شخصی و یا آسیب اعم از مادی و یا معنوی به منافع شرکت اقدام نمایند، شرکت ضمن داشتن حق قطع خدمات و غیرفعال نمودن حساب کاربری، مجاز خواهد بود با مراجعه به مراجع قضایی و یا سایر مراجع ذیصلاح قانونی نسبت به مطالبۀ جبران خسارات وارده اقدام نماید. ۳-۳- کاربران می‌پذیرند که شرکت ممکن است از ارسال پیامک، ایمیل و یا Push Notification به عنوان راه ارتباطی شرکت با وی استفاده کند. کاربران می‌توانند درخواست کنند که ارسال این پیام‌ها قطع شود اما می‌پذیرند که با انصراف از دریافت این پیام‌ها، ممکن است در استفاده از خدمات با مشکل مواجه شود و یا اطلاعات مقتضی بموقع به ایشان نرسد. ۳-۴- شرکت ممکن است کدهایی به منظور هدیه به کاربر سفارش دهنده ارائه کند که با وارد کردن این کدها در نرم‌افزار، یا درصدی از هزینۀ سفر کاسته یا درصدی از هزینۀ سفر پس از آن به کاربر برگردانده ‌شود و یا مبلغ مشخصی به حساب کاربر در اپلیکیشن اسنپ اضافه ‌شود. نحوۀ ارائه این خدمات و تعیین مهلت استفاده از آنها، منوط به تشخیص و صلاحدید شرکت بوده و در صورت عدم تعلق کدهای مذکور، کاربر سفارش دهنده حق طرح هیچگونه ادعا و اعتراضی را در این خصوص نخواهد داشت. ۳-۵- کاربران می‌پذیرند که اجازۀ انتقال یا فروش کدها را به اشخاص دیگر ندارند. همچنین کاربران مجاز نیستند این کدها را به صورت عمومی منتشر کنند - حتی اگر شرکت در فضاهای عمومی به نحوی که در دسترس عموم است، این کدها را منتشر کرده باشد - مگر اینکه شرکت رسماً این اجازه را به آنها داده باشد. ۳-۶- کاربر سفارش دهنده می‌پذیرد موجودی که در حساب کاربری خود دارد مستقل از روش کسب آن (اگر در نتیجۀ افزایش موجودی از طریق درگاه بانک باشد یا در نتیجۀ وارد کردن کدهای تخفیفی که شرکت در اختیار آنها قرار می‌دهد یا هر روش دیگری) فقط برای استفاده از خدمات اسنپ باکس قابل استفاده است و امکان دریافت این وجه را به صورت نقد ندارد. ۳-۷- کاربر سفارش دهنده می‌پذیرد کدهایی که جهت افزایش موجودی یا کاهش هزینه حمل یا هزینه سفر به آنها داده می‌شود، ممکن است منقضی شوند. از آنجایی که شرکت برای ارائه این کدها هزینهای از کاربران دریافت نمی‌کند، این حق برای شرکت محفوظ است که مبلغ یا درصد تاثیر این کدها را حتی پس از انتشار آنها تغییر دهد یا در صورت لزوم آنها را باطل کند. همچنین در صورتی که شرکت تشخیص دهد که استفاده از این کدها به دلیل خطای فنی یا تخلف صورت گرفته و یا غیر قانونی بوده است می‌تواند این کدها یا مبلغی که در نتیجۀ استفاده از آنها به حساب کاربر اضافه شده است را باطل یا حذف کند. ۳-۸- مسئولیت تامین اینترنت و سخت ‌افزار لازم و همچنین پرداخت هزینه‌های مربوط به آنها برای استفاده از خدمات اسنپ باکس به عهدۀ کاربران میباشد. ۳-۹- کاربران متعهد می‌شوند پس از اتمام حمل یا انجام سفر از هیچ بخش از اطلاعاتی که در نتیجۀ استفاده از خدمات اسنپ باکس، از کاربران (سفارش دهندگان یا رانندگان) و گیرنده کسب کرده‌اند، هیچ‌گونه استفاده‌ای نکنند. طبعاً ذخیره کردن اطلاعات نامبردگان در دستگاه تلفن همراه یا به هر شیوۀ دیگر نیز مغایر با قوانین شرکت خواهد بود. همچنین کاربران متعهد می‌شوند در طول حمل مرسوله یا انجام سفر، فقط در شرایط ضروری از اطلاعاتی که از سفارش دهندگان یا رانندگان در خدمات اسنپ باکس ارائه شده است استفاده کنند. استفادۀ کاربر از این اطلاعات باید مطابق با عرف جامعه و قوانین و مقررات جمهوری اسلامی ایران باشد. در هر صورت اطلاعات مذکور به صورت امانت در اختیار کاربران قرار گرفته است و در صورت نقض تعهدات مذکور، شرکت مجاز به پیگیری حقوقی و کیفری موضوع خواهد بود. ۳-۱۰- با استفاده از خدمات اسنپ باکس کاربران می‌پذیرند که در حین سفر، اسنپ باکس را وسیله‌ای برای تبلیغات و بازاریابی کالاها و خدمات شخصی خود قرار ندهند و از هرگونه معرفی و عرضۀ محصولات و خدمات شخصی و یا متعلق به دیگران خودداری کنند. ۳-۱۱- کاربران می‌پذیرند و اعلام می‌دارند که متن حریم خصوصی اسنپ را مطالعه کرده و مورد قبول آنها می‌باشد. ۳-۱۲- کاربران می‌پذیرند که اسنپ خدمات حمل و نقل شهری نیست بلکه تنها خدمات نرم‌افزاری است که ارتباط بین کاربر سفارش دهنده و کاربر راننده را به منظور توافق بر انجام حمل مرسوله یا انجام سفر فراهم می‌نماید. در خدمات اسنپ کاربر راننده مختار است یک درخواست حمل یا انجام سفر را بپذیرد یا رد کند، همچنین کاربر سفارش دهنده مختار است پس از ارسال درخواست حمل مرسوله یا انجام سفر، مشخص شدن راننده و قبل از آغاز عزیمت راننده به نقطه مبدا، حمل یا سفر را انجام دهد یا خیر. لذا هر توافق که کاربران انجام می‌دهند باید به عنوان یک قرارداد لازم مستقل و رابطۀ قراردادی بین کاربران در نظر گرفته شود و شرکت ضامن صلاحیت، رفتار و اعمال کاربران در مقابل یکدیگر نبوده و هیچ مسئولیت حقوقی و کیفری در این خصوص و اتفاقات حین حمل یا انجام سفر نخواهد داشت. ۳-۱۳- خدمات اسنپ باکس ممکن است با مشارکت خدمات شرکت‌های دیگری ارائه شود که شرکت کنترلی روی آنها ندارد. در چنین شرایطی کاربران می‌پذیرند که این خدمات، قوانین استفاده و مقررات مختص خود را دارند و شرکت اسنپ مسئولیتی در خصوص قوانین و خدمات این شرکت‌ها ندارد. ۳-۱۴- صرف نظر از عدم امکان استفاده از کد کاربری برای اشخاص ثالث و از آنجایی که ممکن است از طریق حساب کاربری کاربر سفارش دهنده، اشخاص دیگری به غیر از کاربر سفارش دهنده از خدمات اسنپ باکس استفاده نمایند، مسئولیت پرداخت هزینه‌های مترتبه و همچنین هر گونه مسئولیت قانونی ایشان نسبت به کاربر راننده و شرکت متوجه کاربر سفارش دهنده می‌باشد و بدین ترتیب کاربر مذکور و اشخاص ثالث استفاده کننده نسبت به شرکت و سایر مراجع قانونی دارای مسئولیت تضامنی می‌باشند. ماده ۴ - هزینه‌ها و پرداخت ۴-۱- کاربر سفارش دهنده می پذیرد امکان استرداد هزینه‌هایی که وی به شرکت می‌پردازد وجود ندارد. ۴-۲- کاربر سفارش دهنده می‌پذیرد هزینۀ خدمات از طرف شرکت مشخص می‌شود و پس از استفاده از خدمات اعتراضی نسبت به هزینۀ آن نمی‌تواند داشته باشد. بدیهی است از آنجایی که کاربر سفارش دهنده مجاز به عدم پذیرش هزینه اعلام شده از سوی شرکت می‌باشد، در صورت قبول، متعهد به پرداخت آن می‌باشد و به همین منظور کاربر مذکور با قبول این شرایط و مقررات به شرکت اختیار دریافت و وصول مبالغ مورد مطالبۀ شرکت را از محل موجود حساب کاربری خود، اعطا می‌نماید. ۴-۳- پرداخت هزینۀ خدمات فقط از طریق روش‌هایی که توسط اسنپ مشخص می‌شود، می تواند صورت گیرد. این روش‌ها عبارتند از: پرداخت از طریق موجودی حساب کاربری اسنپ، پرداخت اینترنتی و یا از طریق USSD برای افزایش موجودی و پرداخت نقدی به راننده. ۴-۴- کاربران می‌پذیرند هزینۀ خدمات ارائه و اعلام شده از سوی شرکت، ممکن است بسته به ویژگی‌های خدمات ارائه شده از جمله نوع خدمات، زمان خدمات، مدت زمان تخمینی جهت ارایه خدمات، مکان خدمات (مبدا، مقصد یا مسافت مسیر حمل یا سفر) و یا عوامل دیگر متغیر باشد. در هر صورت رقم اعلام شده از سوی شرکت بر اساس استانداردهای موجود و صلاحدید شرکت تعیین گردیده است و در صورت پذیرش از سوی کاربران، نامبردگان حق طرح هیچگونه ادعا و اعتراضی دراین خصوص نخواهند داشت. ۴-۵- کاربر سفارش دهنده می‌پذیرد که باید هزینۀ حمل مرسوله یا انجام سفر را مستقل از هر گونه مشکلی که ممکن است در برنامۀ اسنپ جهت پرداخت آنلاین به وجود بیاید، به شرکت پرداخت کند. در صورتی که به دلیل مشکلی در برنامۀ اسنپ یا مشکلات ارتباطی از جمله اینترنت و شبکۀ تلفن همراه امکان پرداخت از طریق نرم‌افزار فراهم نشود، کاربر سفارش دهنده همچنان موظف به پرداخت هزینۀ حمل مرسوله یا انجام سفر خواهد بود. در این شرایط پرداخت هزینه ممکن است با هماهنگی کاربر سفارش دهنده با مرکز تماس شرکت یا روش‌های دیگر صورت پذیرد. در صورتی که کاربر سفارش دهنده به هر دلیلی از جمله مشکلات نرم‌افزار پرداخت را انجام نداده باشد، شرکت حق دارد مبلغ را از موجودی نامبرده در اسنپ کسر کند. ۴-۶- کاربر سفارش دهنده می‌پذیرد هیچوقت درخواست اسنپ باکس ارسال نکند مگر اینکه قصد استفاده از خدمات اسنپ باکس را داشته باشد. کاربر سفارش دهنده اگر پس از ارسال درخواست، پذیرش آن و تحویل مرسوله توسط یک کاربر راننده یا رسیدن کاربر راننده به مبدا برای انجام سفر، درخواست را لغو کند، یا پس از پذیرش در مکان مشخص شده به عنوان مبدا تعیین شده در زمان مشخص جهت تحویل مرسوله یا انجام سفر حضور پیدا نکند، وی متعهد به پرداخت مبلغ مورد قبول مذکور می‌باشد و یا شرکت مجاز خواهد بود نسبت به کسر و برداشت مبلغ مذکور از محل موجودی کاربر اقدام نماید. ۴-۷- کاربر سفارش دهنده می‌پذیرد هر گونه تخریبی که در موتورسیکلت کاربر راننده در نتیجۀ استفاده از خدمات با حساب کاربری وی ایجاد شود، مسئولیت تامین هزینه‌های مربوط به تعمیر، شست و شو و غیره به عهدۀ وی خواهد بود. در چنین مواردی شرکت حق دارد این هزینه‌ها را از موجودی حساب اسنپ کاربر سفارش دهنده کسر یا از وی وصول کند. در صورتی که مبلغ موجودی نزد اسنپ به میزان خسارات وارده و هزینه‌های مترتب بر آن نباشد، کاربر راننده و یا شرکت مجاز به پیگیری وصول مطالبات مذکور خواهد بود. ۴-۸- کاربر سفارش دهنده مسئول پرداخت هزینۀ حمل مرسوله یا انجام سفر از مبدا به مقصد به طرق تعیین شده در اپلیکیشن اسنپ می‌باشد. ۴-۹- هزینۀ حمل کالا یا انجام سفر بایستی توسط کاربر سفارش دهنده پرداخت گردد مگر این که در خصوص حمل کالا، کاربر سفارش دهنده از کاربر راننده تقاضا نماید که هزینۀ حمل کالا که توسط اپلیکیشن اسنپ تعیین گردیده را از دریافت کننده مرسوله دریافت نماید. در صورت عدم پرداخت وجه توسط دریافت کننده مرسوله مسئولیت آن بر عهدۀ کاربر سفارش دهنده خواهد بود. ماده ۵ - مسئولیت اسنپ ۵-۱- شرکت با تمام امکانات خود از جمله مرکز تماس ۲۴ ساعته، واحد رسیدگی به شکایات و فرآیند میانجیگری تمامی تلاش خود را جهت رضایت کاربران، رفع اختلافات ایجاد شده در زمان ارائه و استفاده از خدمات اسنپ باکس بین کاربران، و ایجاد صلح و سازش فی مابین آنها می‌کند. ۵-۲- شرکت با استفاده از نظارت‌های خود تلاش می‌کند خدمات با کیفیت مطلوب به کاربران ارائه دهد. ۵-۳- شرکت تلاش خود را جهت فراهم نمودن امکان استفاده از خدمات نرم‌افزاری خود توسط دستگاه‌های کاربران محترم می نماید اما تضمینی نسبت به اجرا شدن آن روی همۀ دستگاه‌ها یا همۀ شبکه‌های ارتباطی (اینترنت، شبکۀ تلفن ‌همراه و غیره ) نخواهد داد. ۵-۴- تمامی اطلاعات کاربران بعنوان اطلاعات محرمانه نزد شرکت محافظت شده و دسترسی به آن توسط اشخاص ثالث ممنوع بوده مگر برابر تصمیم مقام قضایی ذیصلاح. بنابراین در صورت درخواست و صدور دستور مقتضی از سوی مراجع قضایی، شرکت مکلف به ارائه اطلاعات کاربران به مراجع مذکور می‌باشد. ۵-۵- چنانچه هر یک از کاربران اسنپ باکس در زمان استفاده از خدمات آن با مشکلی مواجه شوند برابر شرایط فوق می‌توانند شکایت خود را از طریق مرکز تماس ۲۴ ساعته و واحد رسیدگی به شکایات شرکت مطرح و شرکت پیگیری لازم و تلاش خود را جهت حل و فصل اختلافات بعمل خواهد آورد. ۵-۶- جهت اطلاع بیشتر کاربران با نحوه و شرایط ارائۀ خدمات اسنپ باکس و استفاده از نرم‌افزار‌های کاربران سفارش دهنده و راننده، همۀ اطلاعات مورد نیاز کاربران توسط شرکت در نرم‌افزار قرار داده شده است و اشخاص می‌توانند با مراجعه به قسمت مذکور و مطالعۀ آنها کاملا با شرایط ذکر شده و خدمات اسنپ باکس آشنا شوند. همچنین همکاران ما در مرکز تماس به صورت ۲۴ ساعته پاسخگوی هر گونه ابهام و سوال کاربران هستند. ۵-۷- مسئولیت اسنپ فقط در فرضی است که کاربر سفارش دهنده از طریق اپلیکیشن اسنپ درخواست حمل یا انجام سفر ارسال کرده است و کاربر راننده نیز این درخواست را پذیرفته است. لذا اگر کاربر راننده و کاربر سفارش دهنده که در اپلیکیشن اسنپ ثبت نام کرده‌اند خارج از اپلیکیشن با یکدیگر بر انجام حمل یا انجام سفر توافق نمایند هیچ گونه مسئولیتی متوجه شرکت نخواهد بود. ماده ۶ - مسئولیت کاربران ۶-۱- مسئولیت همۀ اقدامات و افعال کاربران که ناشی از عدم رعایت قوانین و مقررات جمهوری اسلامی ایران مانند قانون مجازات اسلامی از جمله ارتکاب جرم در هنگام سفر و قوانین مدنی از جمله ورود خسارت به مرسولات کاربر سفارش دهنده یا اشخاص ثالث باشد، برعهدۀ شخص متخلف بوده و شرکت هیچ گونه مسئولیتی در قبال اعمال و افعال فوق نداشته و نخواهد داشت و شرکت می‌تواند ضمن غیر فعال کردن حساب کاربری متخلف، از طریق مراجع صالح، اقدامات قانونی را علیه نامبرده نسبت به احقاق حقوق قانونی خود بعمل آورد. ۶-۲- هر گونه اقدامی از سوی کاربر راننده که منجر به ورود خسارت به شهرت، اعتبار و دارایی‌های شرکت شود تخلف از شرایط قراردادی و قانونی تلقی خواهد. شرکت این حق را برای خود محفوظ می‌داند که حساب کاربر راننده را مسدود کند و در صورت نیاز، علیه شخص اقدام قانونی انجام دهد و خسارت و حقوق قانونی خود را مطالبه کند. ۶-۳- کاربر راننده متعهد می‌شود تنها از علایم و اقلام سازمانی استفاده کند که توسط اسنپ باکس تهیه و در اختیار او گذاشته شده است . مسئولیت استفاده از اقلام و علایمی که سبب ایجاد مشابهت و یا ایجاد اشتباه برای کاربران سفارش دهنده و یا سایر اشخاص اعم از حقیقی و یا حقوقی نماید بر عهدۀ کاربر راننده بوده و در صورت لزوم شرکت به قطع خدمات با نامبرده و پیگیری قانونی اقدام خواهد نمود و شخص متخلف مکلف به جبران خسارات وارده به شرکت خواهد بود. ۶-۴- کاربر راننده متعهد به بیمه نمودن موتور سیکلت می‌باشد تا در صورت بروز خسارات به اشخاص ثالث در زمان حمل مرسوله یا انجام سفر، جبران خسارات از طریق شرکت بیمه میسر باشد. ۶-۵- کاربر راننده در زمان استفاده از خدمات شرکت جهت جابجائی کاربر سفارش دهنده با موتور سیکلت مکلف و متعهد به رعایت کلیه قوانین و مقررات موضوعه کشوری و شرکت بوده و باید کلیه مقررات راهنمایی و رانندگی از جمله رعایت سرعت مطمئنه، استفاده از کلاه ایمنی توسط خود و سرنشین موتور را رعایت نماید و مسئولیت‌های ناشی از جابجایی مسافر اعم از خسارت مالی و پرداخت خسارت و خسارت جانی و تحمل مجازاتها از جمله پرداخت دیه بر اساس اصل شخصی بودن مجازاتها و قوانین موضوعه بر عهدۀ شخص کاربر راننده بوده و در این خصوص مسئولیتی متوجه شرکت نمی‌باشد. ۶-۶- کاربر سفارش دهنده خانم، حق درخواست انجام سفر با موتورسیکلت و کاربر راننده حق پذیرش درخواست کاربر سفارش دهنده خانم را جهت انجام سفر با موتورسیکلت نداشته و ممنوع می باشد. ۶-۷- کاربر راننده حق جابجایی و انجام سفر برای سفارش دهنده را از طریق درگاه اسنپ باکس که جهت حمل مرسوله اختصاص داده شده است نداشته و ممنوع می باشد. ۶-۸- کاربر سفارش دهنده ملزم به استفاده صحیح از درگاهای اسنپ باکس برای ثبت سفارش حمل مرسوله و انجام سفر می باشد و حق استفاده از درگاه اسنپ باکس که برای حمل مرسوله اختصاص داده شده است را برای انجام سفر نخواهد داشت و با توجه به عدم بیمه بودن سفر سفارش دهنده در درگاه اسنپ باکس مسئولیت سفر و ریسک های ان از جمله ورود خسارت مادی یا صدمه بدنی برعهده سفارش دهنده خواهد بود. ماده ۷ - شرایط حمل مرسوله ۷-۱- کاربر سفارش دهنده ملزم و متعهد می‌باشد که مشخصات کامل مرسوله شامل ارزش ریالی آن تا سقف ۵۰۰۰۰۰۰۰ ریال معادل پنج میلیون تومان و نشانی دقیق گیرندۀ مرسوله را در سامانۀ اسنپ و در زمان ثبت درخواست وارد نماید. و در صورتیکه حمل مرسوله نیاز به بسته بندی خاصی داشته باشد انجام بسته بندی با کاربر سفارش دهنده می‌باشد و در صورت عدم رعایت این بند کلیه مسئولیت‌های ناشی از عدم ارائه اطلاعات صحیح یا کامل برعهدۀ کاربر سفارش دهنده خواهد بود. ثبت مرسولات چک، برات، سفته ، اوراق بهادار، کالاهای عتیقه، آنتیک و نفیس و همچنین با ارزش بیش از ۵۰۰۰۰۰۰۰ ریال معادل پنج میلیون تومان توسط کاربر سفارش دهنده و حمل مرسولات مذکور توسط کاربر راننده ممنوع می باشد. ۷-۲- کاربر سفارش دهنده نباید مرسولات خلاف قوانین و مقررات جمهوری اسلامی ایران که از جمله عبارت است از مرسولۀ ممنوعه، مواد مخدر، مشروبات الکلی، مواد شیمیائی توهم زا، مواد منفجره، محترقه، مواد سمی، اسیدی، بیماری زا و بد بو، مایعات و جامدات آتش زا و سوختنی، مواد و وسایل رادیواکتیو و بارهای با حجم و ابعاد بیشتر از مقررات شرکت را جهت حمل به کاربر راننده تحویل دهد و در صورت اطلاع، کاربر راننده مکلف به اعلام مراتب به شرکت و مراجع انتظامی می‌باشد. ضمنا هر گونه مسئولیت حقوقی و جزایی از این جهت متوجه کاربر سفارش دهنده خواهد بود. چنانچه کاربر راننده جا به جایی چنین مرسولاتی را بر عهده بگیرد، شرکت ضمن لغو عضویت وی حق پیگیری از طریق مراجع قضایی را خواهد داشت. ۷-۳- مرسولۀ کاربر سفارش دهنده باید متناسب با جعبۀ موتورسیکلت بوده به نحوی که متعارف محسوب و ابعاد، حجم، وزن، خطرناک بودن، و نوع آن متناسب با وزن و شرایطی باشد که از طرف کارخانۀ سازندۀ موتور سیکلت تعیین شده باشد و حمل بار بدون توجه به ظرفیت موتور از نظر شرکت تخلف محسوب می‌شود. ۷-۴- مرسولۀ کاربر سفارش دهنده باید حداکثر ۲۵ کیلوگرم و حداکثر ابعاد ۴۵ ۴۵ ۴۵ باشد. ۷-۵- کاربر راننده پس از اعلام قبولی تقاضای سفارش دهنده ملزم به انجام سرویس تا رسیدن به مقصد می‌باشد مگر در موارد ضروری و با عذر موجه که در این خصوص می‌بایست کاربر راننده شرکت را نسبت به عذر موجه خود و ادامه سرویس توسط شخص دیگر که شرکت معرفی خواهد کرد، مطلع نماید. ۷-۶- پذیرش مرسوله از اشخاص ثالث که در اپلیکیشن اسنپ باکس به عنوان کاربر سفارش دهنده تعریف نشده‌اند ممنوع است و کاربر راننده حق دریافت و تحویل مرسوله از اشخاص فوق را نخواهد داشت. در صورت عدم رعایت، تمام مسئولیت‌های ناشی از این تخلف برعهدۀ کاربر راننده می‌باشد و از این جهت هیچ مسئولیتی متوجه شرکت نخواهد بود و شرکت حق دارد نسبت به قطع دسترسی کاربر راننده اقدام و مبادرت به پیگیری قانونی از جمله مطالبۀ خسارت از شخص متخلف نماید. ۷-۷- پذیرش مرسوله از اشخاص زیر ۱۸ سال ممنوع است و کاربر راننده حق دریافت و تحویل مرسوله را نخواهد داشت. در صورت پذیرش، تمام مسئولیت‌های ناشی از این تخلف بر عهدۀ کاربر راننده می‌باشد. ۷-۸- کاربر راننده متعهد و مکلف می‌باشد در زمان تحویل مرسوله به گیرنده مرسوله ثبت شده در اپلیکیشن، امضاء و تائیدیۀ نامبرده را نسبت به تحویل صحیح و سالم مرسوله اخذ نماید و گیرندۀ مرسوله نیز در صورت تحویل مرسوله ملزم به امضاء و تائید به تحویل صحیح و سالم بودن مرسوله می‌باشد. . پرداخت هرگونه خسارت وارد شده به مرسوله، منوط به اعلام خسارت در زمان تحویل مرسوله است. گیرندۀ مرسوله باید بسته ارسالی را در زمان دریافت، بررسی و سپس امضای دریافت مرسوله را بر روی اپلیکیشن ثبت کند. بعد از دریافت امضاء، شرکت هیچ مسئولیتی در قبال اعلام خسارت بر عهده ندارد. در صورت عدم تمایل تحویل گرفتن مرسوله توسط گیرنده ثبت شده در اپلیکیشن در مقصد به هر دلیلی اعم از دیر رسیدن مرسوله، ورود خسارت به آن، باز شدن مرسوله و غیره و یا عدم شناسایی گیرنده در آدرس اعلامی کاربر سفارش دهنده، کاربر راننده ملزم به مطلع نمودن شرکت از این موضوع و بازگرداندن مرسوله به کاربر سفارش دهنده با هماهنگی شرکت و در صورت عدم پذیرش کاربر سفارش دهنده ملزم به نگهداری آن در نزد خود در ظرف یک هفته و پس از آن تحویل به شرکت تا تعیین تکلیف نهایی توسط واحد پاسخگوئی به شکایات شرکت یا مراجع ذیصلاح دیگر می‌باشد. مخارج و هر نقص و عيب به عهدۀ کاربر سفارش دهنده خواهد بود و در این خصوص هر گونه ادعایی نسبت به عدم تحویل مرسوله توسط کاربر راننده و شرکت به گیرندۀ مرسوله یا سفارش دهنده مردود و غیر قابل استماع می‌باشد. ۷-۹- کاربر راننده مکلف به بررسی مرسوله مطابق با سفارش ثبت شده در اپلیکیشن اسنپ در زمان تحویل آن از کاربر سفارش دهنده می‌باشد و پذیرش مرسوله توسط کاربر راننده دلیل بر مجاز بودن محتویات آن و استاندارد بودن برای حمل با موتور سیکلت می‌باشد و چنانچه در زمان حمل به عللی خارج از ارادۀ کاربر راننده مانند توقف و بررسی توسط مرجع انتظامی، افتادن اتفاقی بار و مشخص شدن محتویات آن یا غیره کاربر راننده متوجه خلاف قانون بودن مرسوله و نقض تعهدات کاربر سفارش دهنده از مقررات و شرایط این سند گردد، مکلف به قطع و لغو حمل مرسوله و اعلام مراتب به شرکت و بنا به مورد به مرجع انتظامی می‌باشد. ۷-۱۰- چنانچه مرسوله به نحوی بسته بندی گردیده که محتویات آن قابل رویت نباشد کاربر سفارش دهنده مکلف است در سامانۀ اسنپ محتویات مرسوله را ثبت کرده و مسئولیت ناشی از اظهارات خود را بر عهده گیرد. شرکت در قبال محتوای غیر قابل رویت مرسوله‌ها هیچ مسئولیتی ندارد و هر گونه مسئولیت ناشی از ارسال بسته‌های حاوی اقلام مغایر با قوانین جمهوری اسلامی ایران، بر عهدۀ کاربر سفارش دهنده و پاسخگویی در قبال آن در کلیه مراجع اداری، انتظامی و قضایی مستقیما به عهدۀ ایشان است. همچنین کاربر سفارش دهنده باید خساراتی که به سبب این امر به شرکت وارد شده است را نیز جبران نماید. ۷-۱۱- جهت ارسال مرسوله‌هایی که نیاز به احراز هویت گیرنده مرسوله باشد، لازم است سفارش دهنده در سامانۀ اسنپ این موضوع را متذکر شود. در غیر این صورت شرکت مسئولیتی در قبال احراز هویت گیرنده مرسوله در آدرس اعلام شده ندارد. ۷-۱۲- کاربر سفارش دهنده متعهد می‌باشد در صورت داشتن بار نامتعارف و هر گونه پرنده یا حیوانات دیگر، موضوع را قبل از توافق بر حمل مرسوله به کاربر راننده اعلام کند. در غیر اینصورت چنانچه پس از پذیرش درخواست سفارش دهنده و عزیمت کاربر راننده به نقطه مبدا، کاربر راننده مواجه با موارد فوق شود، مجاز به لغو (امتناع از انجام سفر) بوده و مسئولیت جبران خسارات وارده و هزینۀ سفر برعهدۀ کاربر سفارش دهنده است. ۷-۱۳- کاربر راننده متعهد می‌گردد با رعایت کامل امانت داری و در اسرع وقت مرسوله را به گیرنده برساند. ۷-۱۴- چنانچه فرستنده یا گیرنده مرسوله بخواهند مرسوله دریافتی به آدرس مبدا بازگردد بایستی به وسیله حساب کاربری خود از طریق سامانۀ اسنپ و پرداخت هزینه اقدام نماید و کاربر راننده هیچ مسئولیتی در جهت بازگرداندن مرسوله به مبدا ندارد. ماده ۸ - جبران خسارت مرسوله ۸-۱- شیوۀ جبران خسارت به این صورت است که اگر مرسوله به طور کامل از بین رفته باشد معادل ارزش اظهار شده بسته در هنگام ثبت سفارش، خسارت پرداخت خواهد شد و اگر خسارت جزئی باشد پرداخت خسارت متناسب با آسیب وارد شده خواهد بود. ۸-۲- پرداخت خسارت فقط در صورت احراز آسیب فیزیکی ناشی از حمل نامناسب مرسوله صورت می‌گیرد. ۸-۳- چنانچه تلف یا نقص مرسوله ناشی از عیب ذاتی کالا یا سایر عیوبی که هیچ ارتباطی با حمل آن نداشته یا مستند به کاربر سفارش دهنده يا گیرنده و يا ناشي از تعليماتي بوده كه يكي از آنها داده‌اند یا بسته بندی نادرست کاربر سفارش دهنده یا مرسوله ‌های نامتناسب برای حمل با موتور سیکلت و یا مرسوله های سریع الفساد باشد، شرکت هیچ گونه مسئولیتی نخواهد داشت. ۸-۴- اگر بسته بندي عيب ظاهري داشته و کاربر راننده موتور سیکلت مرسوله را بدون قيد عدم مسئوليت قبول كرده باشد شخصا مسئول آن خواهد بود و شرکت از این جهت هیچ مسئولیتی نخواهد داشت. ۸-۵- چنان چه تلف، نقص یا سرقت مرسوله ناشی از تقصیر یا قصور کاربر راننده باشد مسئولیت تماما متوجه کاربر راننده بوده و کاربر راننده ملزم به جبران خسارت وارده به شرکت بوده و شرکت حق لغو عضویت وی را خواهد داشت. ۸-۶- شرکت در قبال پرداخت خسارت برای مرسوله‌هایی که ارزش آن‌ها اظهار نشده باشد هیچ مسئولیتی ندارد. ۸-۷- پرداخت خسارت به بسته‌هایی که محتوای آن ها قابل رویت نیست فقط در صورت وجود علائم ضربه و آسیب فیزیکی به بسته بندی قابل پرداخت است. ماده ۹ - موارد فنی ۹-۱- کاربران حق ندارند هیچگونه تلاشی در جهت استخراج سورس کد (Source Code) نرم‌افزارهای اسنپ شامل دیکامپایل(Decompile) ، مهندسی معکوس(Reverse Engineering) یا فعالیت های مشابه انجام دهد، مگر اینکه اجازۀ چنین کاری به صورت قانونی صادر شده باشد. ۹-۲- کاربران مجاز نیستند با استفاده از روش‌های Framing یا Mirroring یا روش‌های دیگر نسخۀ دیگری از خدمات اسنپ را روی سرورهای دیگر ارائه کند. همچنین کاربر مجاز نیست در نرم‌افزار اسنپ یا در روش ارائۀ خدمات اسنپ باکس تغییر یا اخلالی ایجاد کند. ۹-۳- کاربران حق ندارند نرم‌افزار یا اسکریپتی با هدف ایندکس گذاری (Indexing)، مطالعه یا هر گونه فعالیت داده‌کاوی روی خدمات اجرا کنند. ۹-۴- کاربران حق ندارند هیچ فعالیتی در راستای حصول دسترسی غیرقانونی و غیر متداول به هیچ بخش از سامانۀ اسنپ یا سامانه‌های مرتبط با اسنپ انجام دهند. ماده ۱۰ - محتوای تولید شده توسط کاربران اسنپ ممکن است در شرایطی به کاربران اجازه دهد که در وب سایت، نرم‌افزار موبایل و یا سایر بخش‌های این سامانه، عکس، متن، فایل صوتی، فایل تصویری یا فایل‌های مشابه منتشر کنند. مالکیت هر مطلب (شامل متن، عکس، فایل صوتی، فایل تصویری و غیره) که به این شکل در خدمات ثبت شود همچنان متعلق به کاربران خواهند بود. اما با ثبت آنها در خدمات‌های مرتبط به اسنپ کاربران این حق را به اسنپ می‌دهند که آنها را در هر مکان و هر زمانی به صورت دیجیتال یا چاپی برای هر نوع کاربردی منتشر کند. همچنین اسنپ مجاز است حق انتشار این مطالب را به اشخاص یا شرکت‌های دیگر منتقل کند. ماده ۱۱ - قطع خدمات در صورت تخلف کاربران از قوانین و مقررات جمهوری اسلامی ایران و قوانین و مقررات و ضوابط شرکت و شرایط این سند و هر اعمال و رفتاری که حضور یک کاربر (راننده یا سفارش دهنده) را برای شرکت، سایر کاربران و اشخاص ثالث خطرناک نماید و یا مطلوب نباشد، شرکت طبق صلاحدید و تشخیص خود نسبت به حذف دسترسی کاربر مذکور از خدمات شرکت اقدام خواهد نمود. در این صورت، کاربر حق طرح هیچگونه ادعا و یا اعتراضی را نخواهد داشت. ماده ۱۲ - توافق از راه دور ۱۲-۱- کاربران توافق می‌کنند جهت مبادلۀ آسان اطلاعات، همۀ تغییرات و الحاقیه‌های قوانین و مقررات حاضر اعم از تغییر و اضافه کردن شروط آن، ارسال اخطاریه و ابلاغیه‌های مربوط به اسنپ، از طریق سامانه اسنپ باکس بعمل آید و کاربران ضمن پذیرش اطلاع از شرط و روند اجرایی آن موافقت خود را نسبت به اعمال شرط مذکور اعلام می‌کنند. ۱۲-۲- مسئولیت حفظ و حراست از حساب کاربران برعهدۀ نامبردگان بوده و کاربران ضمن پذیرش این مسئولیت، همۀ داده پیام‌های صادره از طریق حساب کاربری مذکور را منتسب به خود دانسته و هرگونه ادعایی نسبت به انکار، تردید و جعل داده پیام‌های ارسال شده از ناحیۀ نامبرده غیر قابل استماع و مردود است. ۱۲-۳- کاربران می‌پذیرند هر گونه رویه، اشکال، عبارات مبین تائید و اعلام قبولی و تصدیق داده پیام‌های صادره از طرف اسنپ به منزله امضا الکترونیکی و قبولی محسوب می‌شود و هر گونه ادعائی نسبت به امضا و قبولی مذکور غیر قابل استماع و مردود است. ۱۲-۴- کاربران با عضویت در خدمات اسنپ قصد و اراده خود را نسبت به پذیرش انعقاد هرگونه اقدام و عمل حقوقی از جمله عقود و معاملات از راه دور و از طریق سامانۀ رایانه‌ای و الکترونیکی اعلام می‌کنند. ماده ۱۳ - تصدیقات قراردادی کاربر راننده در کمال صحت عقل و اراده اقرار می‌نماید واجد تمامی شرایط قانونی و قراردادی نسبت به استفاده از خدمات شرکت به منظور انجام موضوع قرارداد از جمله عدم سوء پیشینه، عدم اعتیاد به مواد مخدر و مشروبات الکلی و همچنین عدم استعمال و مصرف آنها بوده و همچنین کاربران اقرار می‌نمایند کلیه اظهارات، اعلامات، تائیدیه‌ها و محتویات و مندرجات اسناد و مدارک ارائه شده و اطلاعات اعلامی به شرکت و هر آنچه که در آینده اعلام و ارائه می‌گردد منطبق با واقع و حقیقت می‌باشد. در صورتیکه به هر دلیل اعم از اعلام مراجع و اشخاص خلاف اظهارات کاربران اعلام یا احراز گردد، شرکت محق می‌باشد ضمن غیر فعال نمودن دائمی کاربر خاطی و به جهت تخلف نامبرده از موارد فوق نسبت به مطالبۀ مبلغ ۵۰.۰۰۰.۰۰۰ ریال بعنوان خسارت و وجه التزام این شرایط و مقررات اقدام نماید. وصول تمام یا قسمتی از خسارت و وجه التزام فوق از موجودی ریالی کاربر نزد شرکت بلامانع می‌باشد .